# 大佛頂如來宻因修證了義諸菩萨萬行首楞嚴經卷第九

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

阿難世間一切所修心人。不假禪那無有智慧。但能執身不行婬欲。若行若坐想念俱無。愛染不生無留欲界是人應念身爲梵侣。如是一類名梵衆天。欲習旣除離欲心現。於諸律儀愛樂隨順。是人應時能行梵德。如是一類名梵輔天。身心妙圎威儀不缺。清淨禁戒加以明悟。是人應時能統梵衆爲大梵王。如是一類名大梵天。阿難此三勝流。一切苦惱所不能逼。雖非正修眞三摩地。清淨心中諸漏不動名爲初禪。阿難其次梵天。統攝梵人圎滿梵行。澄心不動寂湛生光。如是一類名少光天。光光相然照耀無盡。映十方界徧成瑠璃。如是一類名無量光天。吸持圎光成就教體。發化清淨應用無盡。如是一類名光音天。阿難此三勝流。一切憂懸所不能逼。雖非正修眞三摩地。清淨心中麤漏已伏名爲二禪。阿難如是天人。圎光成音披音露妙。發成精行通寂滅樂。如是一類名少淨天。淨空現前引發無際。身心輕安成寂滅樂。如是一類名無量淨天。世界身心一切圎淨。淨德成就勝託現前歸寂滅樂。如是一類名徧淨天。阿難此三勝流具大隨順。身心安隱得無量樂。雖非正得眞三摩地。安隱心中歡喜畢具名爲三禪。阿難復次天人。不逼身心苦因已盡。樂非常住久必壞生。苦樂二心俱時頓捨。麤重相滅淨福性生。如是一類名福生天。捨心圎融勝解清淨。福無遮中得妙隨順窮未來際。如是一類名福愛天。阿難從是天中有二歧路。若於先心無量淨光。福德圎明修證而住。如是一類名廣果天。若於先心雙厭苦樂。精研捨心相續不斷。圎窮捨道身心俱滅。心慮灰凝經五百劫。是人旣以生滅爲因。不能發明不生滅性。初半劫滅後半劫生。如是一類名無想天。阿難此四勝流一切世間。諸苦樂境所不能動。雖非無爲眞不動地。有所得心功用純熟名爲四禪。阿難此中復有五不還天。於下界中九品習氣俱時滅盡。苦樂雙亡下無卜居。故於捨心衆同分中安立居處。阿難苦樂兩滅闘心不交。如是一類名無煩天。機括獨行研交無地。如是一類名無熱天。十方世界妙見圎澄。更無塵象一切沈垢。如是一類名善見天。精見現前陶鑄無礙。如是一類名善現天。究竟羣幾窮色性性入無邊際。如是一類名色究竟天。阿難此不還天。彼諸四禪四位天王。獨有欽聞不能知見。如今世間曠野深山聖道場地。皆阿羅漢所住持故。世間麤人所不能見。阿難是十八天獨行無交未盡形累。自此已還名爲色界。復次阿難從是有頂色邊際中。其間復有二種歧路。若於捨心發明智慧。慧光圎通便出塵界。成阿羅漢入菩薩乗。如是一類名爲廻心大阿羅漢。若在捨心捨厭成就。覺身爲礙銷礙入空。如是一類名爲空處。諸礙旣銷無礙無滅。其中唯留阿賴耶識。全於末那半分微細。如是一類名爲識處。空色旣亡識心都滅。十方寂然迥無攸徃。如是一類名無所有處。識性不動以滅窮研。於無盡中發宣盡性。如存不存若盡非盡。如是一類名爲非想非非想處。此等窮空不盡空理。從不還天聖道窮者。如是一類名不廻心鈍阿羅漢。若從無想諸外道天窮空不歸。迷漏無聞。便入輪轉。阿難是諸天上各各天人。則是凡夫業果酬答答盡入輪。彼之天王即是菩薩。遊三摩提漸次增進。廻向聖倫所修行路。阿難。是四空天身心滅盡。定性現前無業果色。從此逮終名無色界。此皆不了妙覺明心。積妄發生妄有三界。中間妄隨七趣沈溺。補特伽羅各從其類。復次阿難是三界中復有四種阿脩羅類。若於鬼道以護法力成通入空。此阿脩羅從卵而生。鬼趣所攝。若於天中降德[^貶]墜。其所卜居鄰於日月。此阿脩羅從胎而出。人趣所攝。有脩羅王執持世界力洞無畏。能與梵王及天帝釋四天爭權。此阿脩羅因變化有天趣所攝。阿難别有一分下劣脩羅。生大海心沈水穴口。旦遊虚空暮歸水宿。此阿脩羅因溼氣有畜生趣攝。阿難如是地獄餓鬼畜生人及神仙。天洎脩羅精研七趣。皆是昏沈諸有爲想。妄想受生妄想隨業。於妙圎明無作本心。皆如空華元無所著。但一虚妄更無根緒。阿難此等衆生。不識本心受此輪廻。經無量劫不得眞淨。皆由隨順殺盜婬故。反此三種又則出生無殺盜婬。有名鬼倫無名天趣。有無相傾起輪廻性。若得妙發三摩提者則妙常寂。有無二無無二亦滅。尚無不殺不偷不婬。云何更隨殺盜婬事。阿難不斷三業各各有私。因各各私衆私同分。非無定處自妄發生。生妄無因無可尋究。汝勗修行欲得菩提要除三惑。不盡三惑縱得神通。皆是世間有爲功用。習氣不滅落於魔道。雖欲除妄倍加虚僞。如來說爲可哀憐者。汝妄自造非菩提咎。作是說者名爲正說。若他說者即魔王說。即時如來將罷法座。於師子牀攬七寶几。廻紫金山再來凭倚。普告大衆及阿難言。汝等有學縁覺聲聞。今日廻心趣大菩提無上妙覺。吾今已說眞修行法。汝猶未識修奢摩他毗婆舍那微細魔事。魔境現前汝不能識。洗心非正落於邪見。或汝隂魔或復天魔。或著鬼神或遭魑魅。心中不明認賊爲子。又復於中得少爲足。如第四禪無聞比丘妄言證聖。天報已畢衰相現前。謗阿羅漢身遭後有。墮阿鼻獄。汝應諦聽吾今爲汝子細分别。阿難起立并其㑹中同有學者。歡喜頂禮伏聽慈誨。佛告阿難及諸大衆。汝等當知有漏世界十二類生。本覺妙明覺圎心體。與十方佛無二無别。由汝妄想迷理爲咎癡愛發生。生發徧迷故有空性。化迷不息有世界生。則此十方微塵國土非無漏者。皆是迷頑妄想安立。當知虚空生汝心内。猶如片雲㸃太清裏。況諸世界在虚空耶。汝等一人發眞歸元。此十方空皆悉銷殞。云何空中所有國土而不振裂。汝輩修禪飾三摩地。十方菩薩及諸無漏大阿羅漢。心精通[^㳷]當處湛然。一切魔王及與鬼神諸凡夫天。見其宫殿無故崩裂。大地振坼水陸飛騰。無不驚慴。凡夫昏暗不覺遷訛。彼等咸得五種神通唯除漏盡。戀此塵勞。如何令汝摧裂其處。是故鬼神及諸天魔魍魎妖精。於三昧時僉來惱汝。然彼諸魔雖有大怒。彼塵勞内汝妙覺中。如風吹光如刀斷水了不相觸。汝如沸湯彼如堅冰。煖氣漸鄰不日銷殞。徒恃神力但爲其客。成就破亂。由汝心中五隂主人。主人若迷客得其便。當處禪那覺悟無惑。則彼魔事無奈汝何。隂銷入明則彼羣邪咸受幽氣。明能破暗近自銷殞。如何敢留擾亂禪定。若不明悟被隂所迷。則汝阿難必爲魔子成就魔人。如摩登伽殊爲眇劣。彼唯呪汝破佛律儀。八萬行中秖毀一戒。心清淨故尚未淪溺。此乃隳汝寶覺全身。如宰臣家忽逢籍没。宛轉零落無可哀救。阿難當知汝坐道場。銷落諸念其念若盡。則諸離念一切精明。動靜不移憶忘如一。當住此處入三摩提。如明目人處大幽暗。精性妙淨心未發光。此則名爲色隂區宇。若目明朗十方洞開。無復幽黯名色隂盡。是人則能超越劫濁。觀其所由堅固妄想以爲其本。阿難當在此中精研妙明四大不織。少選之間身能出礙。此名精明流溢前境。斯但功用暫得如是。非爲聖證不作聖心名善境界。若作聖解即受羣邪。阿難復以此心精研妙明其身内徹。是人忽然於其身内拾出蟯蛔。身相宛然亦無傷毀。此名精明流溢形體。斯但精行暫得如是。非爲聖證不作聖心名善境界。若作聖解即受羣邪。又以此心内外精研。其時魂魄意志精神。除執受身餘皆涉入。若爲賔主。忽於空中聞說法聲。或聞十方同敷宻義。此名精魄遞相離合。成就善種暫得如是。非爲聖證不作聖心名善境界。若作聖解即受羣邪。又以此心澄露皎徹内光發明。十方徧作閻浮檀色。一切種類化爲如來。于時忽見毗盧遮那踞天光臺。千佛圍繞百億國土。及與蓮華俱時出現。此名心魂靈悟所染。心光研明照諸世界。暫得如是非爲聖證。不作聖心名善境界。若作聖解即受羣邪。又以此心精研妙明觀察不停。抑按降伏制止超越。於時忽然十方虚空。成七寶色或百寶色。同時徧滿不相留礙。青黃赤白各各純現。此名抑按功力逾分。暫得如是非爲聖證。不作聖心名善境界。若作聖解即受羣邪。又以此心研究澄徹精光不亂。忽於夜合在暗室内。見種種物不殊白晝。而暗室物亦不除滅。此名心細宻澄其見所視洞幽。暫得如是非爲聖證。不作聖心名善境界。若作聖解即受羣邪。又以此心圎入虚融。四體忽然同於草木。火焼刀[^斫]曾無所覺。又則火光不能焼爇。縱割其肉猶如削木。此名塵併排四大性一向入純。暫得如是非爲聖證。不作聖心名善境界。若作聖解即受羣邪。又以此心成就清淨。淨心功極忽見大地。十方山河皆成佛國。具足七寶光明徧滿。又見恒沙諸佛如來。徧滿空界樓殿華麗。下見地獄上觀天宫得無障礙。此名欣厭凝想日深想久化成。非爲聖證不作聖心名善境界。若作聖解即受羣邪。又以此心研究深遠。忽於中夜遥見遠方。市井街巷親族眷屬或聞其語。此名迫心逼極飛出故多隔見。非爲聖證不作聖心名善境界。若作聖解即受羣邪。又以此心研究精極。見善知識形體變移。少選無端種種遷改。此名邪心含受魑魅。或遭天魔入其心腹。無端說法通達妙義。非爲聖證不作聖心魔事銷歇。若作聖解即受羣邪。阿難如是十種禪那現境。皆是色陰用心交互故現斯事。衆生頑迷不自忖量。逢此因縁迷不自識謂言登聖。大妄語成墮無間獄。汝等當依如來滅後。於末法中宣示斯義。無令天魔得其方便。保持覆護成無上道。阿難彼善男子。修三摩提奢摩他中。色隂盡者見諸佛心。如明鏡中顯現其像。若有所得而未能用。猶如[^魘]人手足宛然見聞不惑。心觸客邪而不能動。此則名爲受隂區宇。若[^魘]咎歇其心離身。返觀其面去住自由。無復留礙名受隂盡。是人則能超越見濁。觀其所由虚明妄想以爲其本。阿難彼善男子。當在此中得大光耀。其心發明内抑過分。忽於其處發無窮悲。如是乃至觀見蚊蝱猶如赤子。心生憐愍不覺流淚。此名功用抑摧過越。悟則無咎非爲聖證。覺了不迷久自銷歇。若作聖解則有悲魔入其心腑。見人則悲啼泣無限。失於正受當從淪墜。阿難又彼定中諸善男子。見色隂銷受隂明白。勝相現前感激過分。忽於其中生無限勇。其心猛利志齊諸佛。謂三僧祇一念能越。此名功用陵率過越。悟則無咎非爲聖證。覺了不迷久自銷歇。若作聖解則有狂魔入其心腑。見人則誇我慢無比。其心乃至上不見佛。下不見人。失於正受當從淪墜。又彼定中諸善男子。見色隂銷受隂明白。前無新證歸失故居。智力衰微入中隳地迥無所見。心中忽然生大枯渴。於一切時沈憶不散。將此以爲勤精進相。此名修心無慧自失。悟則無咎非爲聖證。若作聖解則有憶魔入其心腑。旦夕撮心懸在一處。失於正受當從淪墜。又彼定中諸善男子。見色隂銷受隂明白。慧力過定失於猛利。以諸勝性懷於心中。自心已疑是盧舍那。得少爲足。此名用心亡失恒審溺於知見。悟則無咎非爲聖證。若作聖解則有下劣。易知足魔入其心腑。見人自言我得無上第一義諦。失於正受當從淪墜。又彼定中諸善男子。見色隂銷受隂明白。新證未獲故心已亡。歷覽二際自生艱險。於心忽然生無盡憂。如坐鐵牀如飲毒藥。心不欲活常求於人。令害其命早取解脫。此名修行失於方便。悟則無咎非爲聖證。若作聖解則有一分常憂愁魔入其心腑。手執刀劔自割其肉。欣其捨壽或常憂愁。走入山林不耐見人。失於正受當從淪墜。又彼定中諸善男子。見色隂銷受隂明白。處清淨中心安隱後。忽然自有無限喜生。心中歡悅不能自止。此名輕安無慧自禁。悟則無咎非爲聖證。若作聖解則有一分好喜樂魔入其心腑。見人則笑於衢路傍自歌自舞。自謂已得無礙解脫。失於正受當從淪墜。又彼定中諸善男子。見色隂銷受隂明白。自謂已足。忽有無端大我慢起。如是乃至慢與過慢。及慢過慢或增上慢。或卑劣慢一時俱發。心中尚輕十方如來。何況下位聲聞縁覺。此名見勝無慧自救。悟則無咎非爲聖證。若作聖解則有一分大我慢魔入其心腑。不禮塔廟摧毀經像。謂檀越言。此是金銅或是土木。經是樹葉或是㲲華。肉身眞常不自恭敬。却崇土木實爲顛倒。其深信者從其毀碎埋棄地中。疑誤衆生入無間獄。失於正受當從淪墜。又彼定中諸善男子。見色隂銷受隂明白。於精明中圎悟精理得大隨順。其心忽生無量輕安。己言成聖得大自在。此名因慧獲諸輕清。悟則無咎非爲聖證。若作聖解則有一分好清輕魔入其心腑。自謂滿足更不求進。此等多作無聞比丘。疑誤衆生墮阿鼻獄。失於正受當從淪墜。又彼定中諸善男子。見色隂銷受隂明白。於明悟中得虚明性。其中忽然歸向永滅。撥無因果一向入空。空心現前。乃至心生長斷滅解。悟則無咎非爲聖證。若作聖解則有空魔入其心腑。乃謗持戒名爲小乗。菩薩悟空有何持犯。其人常於信心檀越。飲酒噉肉廣行婬穢。因魔力故攝其前人不生疑謗。鬼心久入或食屎尿。與酒肉等一種俱空。破佛律儀誤入人罪。失於正受當從淪墜。又彼定中諸善男子。見色隂銷受隂明白。味其虚明深入心骨。其心忽有無限愛生。愛極發狂便爲貪欲。此名定境安順入心。無慧自持誤入諸欲。悟則無咎非爲聖證。若作聖解則有欲魔入其心腑。一向說欲爲菩提道。化諸白衣平等行欲。其行婬者名持法子。神鬼力故於末世中。攝其凡愚其數至百。如是乃至一百二百。或五六百多滿千萬。魔心生厭離其身體。威德旣無陷於王難。疑誤衆生入無間獄。失於正受當從淪墜。阿難如是十種禪那現境。皆是受隂用心交互故現斯事。衆生頑迷不自忖量。逢此因縁迷不自識。謂言登聖。大妄語成墮無間獄。汝等亦當將如來語。於我滅後傳示末法。徧令衆生開悟斯義。無令天魔得其方便。保持覆護成無上道。阿難彼善男子。修三摩提受隂盡者。雖未漏盡心離其形。如鳥出籠已能成就。從是凡身上歷菩薩六十聖位。得意生身隨往無礙。譬如有人熟寐[^寱]言。是人雖則無别所知。其言已成音韻倫次。令不寐者咸悟其語。此則名爲想隂區宇。若動念盡浮想銷除。於覺明心如去塵垢。一倫死生首尾圎照名想隂盡。是人則能超煩惱濁。觀其所由融通妄想以爲其本。阿難彼善男子。受隂虚妙不遭邪慮。圎定發明三摩地中。心愛圎明銳其精思貪求善巧。爾時天魔候得其便。飛精附人口說經法。其人不覺是其魔著。自言謂得無上涅槃。來彼求巧善男子處敷座說法。其形斯須或作比丘。令彼人見或爲帝釋。或爲婦女或比丘尼。或寢暗室身有光明。是人愚迷惑爲菩薩。信其教化摇蕩其心。破佛律儀潛行貪欲。口中好言災祥變異。或言如來某處出世。或言劫火或說刀兵。恐怖於人令其家資無故耗散。此名怪鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。阿難又善男子。受隂虚妙不遭邪慮。圎定發明三摩地中。心愛遊蕩飛其精思貪求經歷。爾時天魔候得其便。飛精附人口說經法。其人亦不覺知魔著。亦言自得無上涅槃。來彼求遊善男子處。敷座說法自形無變。其聽法者忽自見身坐寶蓮華。全體化成紫金光聚。一衆聽人各各如是得未曾有。是人愚迷惑爲菩薩。婬逸其心破佛律儀潛行貪欲。口中好言諸佛應世。某處某人當是某佛化身來此。某人即是某菩薩等來化人間。其人見故心生傾渴。邪見宻興種智銷滅。此名魃鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛綿[^㳷]澄其精思貪求契合。爾時天魔候得其便。飛精附人口說經法。其人實不覺知魔著。亦言自得無上涅槃。來彼求合善男子處敷座說法。其形及彼聽法之人。外無遷變。令其聽者未聞法前心自開悟。念念移易或得宿命。或有他心。或見地獄。或知人間好惡諸事。或口說偈或自誦經。各各歡娱得未曾有。是人愚迷惑爲菩薩。綿愛其心。破佛律儀潛行貪欲。口中好言佛有大小。某佛先佛某佛後佛。其中亦有眞佛假佛。男佛女佛。菩薩亦然。其人見故洗滌本心易入邪悟。此名魅鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛根本窮覽物化性之終始。精爽其心貪求辨析。爾時天魔候得其便。飛精附人口說經法。其人先不覺知魔著。亦言自得無上涅槃。來彼求元善男子處敷座說法。身有威神摧伏求者。令其座下雖未聞法自然心伏。是諸人等將佛涅槃菩提法身。即是現前我肉身上。父父子子遞代相生。即是法身常住不絶。都指現在即爲佛國。無别淨居及金色相。其人信受亡失先心。身命歸依得未曾有。是等愚迷惑爲菩薩。推究其心破佛律儀潛行貪欲。口中好言眼耳鼻舌皆爲淨土。男女二根即是菩提涅槃眞處。彼無知者信是穢言。此名蠱毒[^魘]勝惡鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛懸應周流精研貪求冥感。爾時天魔候得其便。飛精附人口說經法。其人元不覺知魔著。亦言自得無上涅槃。來彼求應善男子處敷座說法。能令聽衆暫見其身如百千嵗。心生愛染不能捨離。身爲奴僕四事供養不覺疲勞。各各令其座下人心。知是先師本善知識别生法愛。黏如膠漆得未曾有。是人愚迷惑爲菩薩。親近其心破佛律儀潛行貪欲。口中好言我於前世。於某生中先度某人。當時是我妻妾兄弟。今來相度與汝相隨。歸某世界供養某佛。或言别有大光明天佛於中住。一切如來所休居地。彼無知者信是虚誑遺失本心。此名厲鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛深入尅己辛勤。樂處隂寂貪求靜[^謐]。爾時天魔候得其便。飛精附人口說經法。其人本不覺知魔著。亦言自得無上涅槃。來彼求隂善男子處敷座說法。令其聽人各知本業。或於其處語一人言。汝今未死已作畜生。勑使一人於後蹋尾。頓令其人起不能得。於是一衆傾心欽伏。有人起心已知其肇。佛律儀外重加精苦。誹謗比丘罵詈徒衆。[^訐]露人事不避譏嫌。口中好言未然禍福。及至其時毫髮無失。此大力鬼年老成魔惱亂是人。厭足心生去彼人體。弟子與師俱陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛知見勤苦研尋貪求宿命。爾時天魔候得其便。飛精附人口說經法。其人殊不覺知魔著。亦言自得無上涅槃。來彼求知善男子處敷座說法。是人無端於說法處得大寶珠。其魔或時化爲畜生。口銜其珠及雜珍寶。簡冊符牘諸竒異物。先授彼人後著其體。或誘聽人藏於地下。有明月珠照耀其處。是諸聽者得未曾有。多食藥草不餐嘉饌。或時日餐一麻一麥。其形肥充魔力持故。誹謗比丘罵詈徒衆不避譏嫌。口中好言他方寶藏。十方聖賢潛匿之處。隨其後者往往見有竒異之人。此名山林土地城隍川嶽鬼神年老成魔。或有宣婬破佛戒律。與承事者潛行五欲。或有精進純食草木。無定行事惱亂是人。厭足心生去彼人體。弟子與師多陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛神通種種變化。研究化元貪取神力。爾時天魔候得其便。飛精附人口說經法。其人誠不覺知魔著。亦言自得無上涅槃。來彼求通善男子處敷座說法。是人或復手執火光手撮其光。分於所聽四衆頭上。是諸聽人頂上火光皆長數尺。亦無熱性曾不焚焼。或上水行如履平地。或於空中安坐不動。或入缾内或處囊中。越牖透垣曾無障礙。唯於刀兵不得自在。自言是佛身著白衣。受比丘禮誹謗禪律。罵詈徒衆[^訐]露人事不避譏嫌。口中常說神通自在。或復令人傍見佛土。鬼力惑人非有眞實。讚歎行婬不毀麤行。將諸猥[^媟]以爲傳法。此名天地大力山精。海精風精河精土精。一切草木積劫精魅。或復龍魅或壽終仙再活爲魅。或仙期終計年應死。其形不化他怪所附。年老成魔惱亂是人。厭足心生去彼人體。弟子與師多陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛入滅研究化性貪求深空。爾時天魔候得其便。飛精附人口說經法。其人終不覺知魔著。亦言自得無上涅槃。來彼求空善男子處敷座說法。於大衆内其形忽空。衆無所見還從虚空。突然而出存没自在。或現其身洞如瑠璃。或垂手足作旃檀氣。或大小便如厚石蜜。誹毀戒律輕賤出家。口中常說無因無果。一死永滅無復後身。及諸凡聖雖得空寂。潛行貪欲受其欲者。亦得空心撥無因果。此名日月薄蝕精氣。金玉芝草麟鳯龜鶴。經千萬年不死爲靈出生國土。年老成魔惱亂是人。厭足心生去彼人體。弟子與師多陷王難。汝當先覺不入輪廻。迷惑不知墮無間獄。又善男子。受隂虚妙不遭邪慮。圎定發明三摩地中。心愛長壽辛苦研幾。貪求永嵗棄分段生。頓希變易細相常住。爾時天魔候得其便。飛精附人口說經法。其人竟不覺知魔著。亦言自得無上涅槃。來彼求生善男子處敷座說法。好言他方徃還無滯。或經萬里[^瞬]息再來。皆於彼方取得其物。或於一處在一宅中。數步之間令其從東詣至西壁。是人急行累年不到。因此心信疑佛現前。口中常說十方衆生皆是吾子。我生諸佛。我出世界我是元佛。出生自然不因修得。此名住世自在天魔使其眷屬。如遮文茶及四天王毗舍童子。未發心者利其虚明。食彼精氣或不因師。其修行人親自觀見。稱執金剛與汝長命。現美女身盛行貪欲。未逾年嵗肝腦枯竭。口兼獨言聽若妖魅。前人未詳多陷王難。未及遇刑先已乾死。惱亂彼人以至殂殞。汝當先覺不入輪廻。迷惑不知墮無間獄。阿難當知是十種魔於末世時。在我法中出家修道。或附人體或自現形。皆言已成正徧知覺。讚歎婬欲破佛律儀。先惡魔師與魔弟子婬婬相傳。如是邪精魅其心腑。近則九生多踰百世。令眞修行緫爲魔眷。命終之後必爲魔民。失正徧知墮無間獄。汝今未須先取寂滅。縱得無學留願入彼末法之中起大慈悲。救度正心深信衆生。令不著魔得正知見。我今度汝已出生死。汝遵佛語名報佛恩。阿難如是十種禪那現境。皆是想隂用心交互故現斯事。衆生頑迷不自忖量。逢此因縁迷不自識謂言登聖。大妄語成墮無間獄。汝等必須將如來語。於我滅後傳示末法。徧令衆生開悟斯義。無令天魔得其方便。保持覆護成無上道。
大佛頂如來宻因修證了義諸菩萨萬行首楞嚴經卷第九

音釋

[^貶]: 悲檢切謫也

[^㳷]: 音泯

[^斫]: 之若切斬也

[^魘]: 於琰切睡中魘也

[^寱]: 魚祭切睡中語也

[^謐]: 彌畢切安也

[^訐]: 居竭切斥人隱過也

[^媟]: 先結切媟嫚也

[^瞬]: 舒閏切目動也