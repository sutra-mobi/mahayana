# 大佛頂如來宻因修證了義諸菩萨萬行首楞嚴經卷第十

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

阿難彼善男子。修三摩提想隂盡者。是人平常夢想銷滅寤寐恒一。覺明虚靜猶如晴空。無復麤重前塵影事。觀諸世間大地河山如鏡鑒明。來無所黏過無蹤跡。虚受照應了罔陳習唯一精眞。生滅根元從此披露。見諸十方十二衆生。畢[^殫]其類。雖未通其各命由緒。見同生基猶如野馬熠熠清擾。爲浮根塵究竟樞穴。此則名爲行隂區宇。若此清擾熠熠元性。性入元澄一澄元習。如波瀾滅化爲澄水名行隂盡。是人則能超衆生濁。觀其所由幽隱妄想以爲其本。阿難當知是得正知奢摩他中諸善男子凝明正心。十類天魔不得其便。方得精研窮生類本。於本類中生元露者。觀彼幽清圎擾動元。於圎元中起計度者。是人墜入二無因論。一者是人見本無因。何以故。是人旣得生機全破。乗于眼根八百功德。見八萬劫所有衆生。業流灣環死此生彼。秖見衆生輪廻其處。八萬劫外冥無所觀。便作是解。此等世間十方衆生。八萬劫來無因自有。由此計度亡正徧知。墮落外道惑菩提性。二者是人見末無因。何以故。是人於生旣見其根。知人生人悟鳥生鳥。烏從來黑鵠從來白。人天本豎畜生本横。白非洗成黑非染造。從八萬劫無復改移。今盡此形亦復如是。而我本來不見菩提。云何更有成菩提事。當知今日一切物象皆本無因。由此計度亡正徧知。墮落外道惑菩提性。是則名爲第一外道立無因論。

阿難是三摩中諸善男子。凝明正心魔不得便。窮生類本觀彼幽清常擾動元。於圎常中起計度者。是人墜入四徧常論。一者是人窮心境性二處無因。修習能知二萬劫中。十方衆生所有生滅。咸皆循環不曾散失。計以爲常。二者是人窮四大元四性常住。修習能知四萬劫中。十方衆生所有生滅。咸皆體恒不曾散失。計以爲常。三者是人窮盡六根。末那執受心意識中。本元由處性常恒故。修習能知八萬劫中。一切衆生循環不失。本來常住窮不失性。計以爲常。四者是人旣盡想元。生理更無流止運轉。生滅想心今已永滅。理中自然成不生滅。因心所度計以爲常。由此計常亡正徧知。墮落外道惑菩提性。是則名爲第二外道立圎常論。又三摩中諸善男子。堅凝正心魔不得便窮生類本。觀彼幽清常擾動元。於自他中起計度者。是人墜入四顛倒見。一分無常一分常論。一者是人觀妙明心徧十方界。湛然以爲究竟神我。從是則計我徧十方凝明不動。一切衆生於我心中自生自死。則我心性名之爲常。彼生滅者眞無常性。二者是人不觀其心。徧觀十方恒沙國土。見劫壞處名爲究竟無常種性。劫不壞處名究竟常。三者是人别觀我心。精細微宻猶如微塵。流轉十方性無移攺。能令此身即生即滅。其不壞性名我性常。一切死生從我流出名無常性。四者是人知想隂盡見行隂流。行隂常流計爲常性。色受想等今已滅盡名爲無常。由此計度一分無常一分常故。墮落外道惑菩提性。是則名爲第三外道一分常論。又三摩中諸善男子。堅凝正心魔不得便窮生類本。觀彼幽清常擾動元。於分位中生計度者。是人墜入四有邊論。一者是人心計生元流用不息。計過未者名爲有邊。計相續心名爲無邊。二者是人觀八萬劫。則見衆生八萬劫前寂無聞見。無聞見處名爲無邊。有衆生處名爲有邊。三者是人計我徧知得無邊性。彼一切人現我知中。我曾不知彼之知性。名彼不得無邊之心但有邊性。四者是人窮行隂空。以其所見心路籌度。一切衆生一身之中。計其咸皆半生半滅。明其世界一切所有。一半有邊一半無邊。由是計度有邊無邊。墮落外道惑菩提性。是則名爲第四外道立有邊論。又三摩中諸善男子。堅凝正心魔不得便窮生類本。觀彼幽清常擾動元。於知見中生計度者。是人墜入四種顛倒。不死矯亂徧計虚論。一者是人觀變化元。見遷流處名之爲變。見相續處名之爲恒。見所見處名之爲生。不見見處名之爲滅。相續之因性不斷處名之爲增。正相續中中所離處名之爲減。各各生處名之爲有。互互亡處名之爲無。以理都觀用心别見。有求法人來問其義。答言我今亦生亦滅。亦有亦無亦增亦減。於一切時皆亂其語。令彼前人遺失章句。二者是人諦觀其心。互互無處因無得證。有人來問唯答一字但言其無。除無之餘無所言說。三者是人諦觀其心。各各有處因有得證。有人來問唯答一字但言其是。除是之餘無所言說。四者是人有無俱見。其境枝故其心亦亂。有人來問答言亦有即是亦無。亦無之中不是亦有。一切矯亂無容窮詰。由此計度矯亂虚無。墮落外道惑菩提性。是則名爲第五外道四顛倒性。不死矯亂徧計虚論。又三摩中諸善男子。堅凝正心魔不得便窮生類本。觀彼幽清常擾動元。於無盡流生計度者。是人墜入死後有相發心顛倒。或自固身云色是我。或見我圎含徧國土。云我有色。或彼前縁隨我廻復云色屬我。或復我依行中相續云我在色。皆計度言死後有相。如是循環有十六相。從此或計畢竟煩惱畢竟菩提。兩性並驅各不相觸。由此計度死後有故。墮落外道惑菩提性。是則名爲第六外道。立五隂中死後有相心顛倒論。又三摩中諸善男子。堅凝正心魔不得便窮生類本。觀彼幽清常擾動元。於先除滅色受想中生計度者。是人墜入死後無相發心顛倒。見其色滅形無所因。觀其想滅心無所繫。知其受滅無後連綴。隂性銷散。縱有生理而無受想與草木同。此質現前猶不可得。死後云何更有諸相。因之勘校死後相無。如是循環有八無相。從此或計涅槃因果一切皆空。徒有名字究竟斷滅。由此計度死後無故。墮落外道惑菩提性。是則名爲第七外道。立五隂中死後無相心顛倒論。又三摩中諸善男子。堅凝正心魔不得便窮生類本。觀彼幽清常擾動元。於行存中兼受想滅。雙計有無自體相破。是人墜入死後俱非起顛倒論。色受想中見有非有。行遷流内觀無不無。如是循環窮盡隂界。八俱非相隨得一縁。皆言死後有相無相。又計諸行性遷訛故。心發通悟有無俱非虚實失措。由此計度死後俱非。後際昏瞢無可道故。墮落外道惑菩提性。是則名爲第八外道。立五隂中死後俱非心顛倒論。又三摩中諸善男子。堅凝正心魔不得便窮生類本。觀彼幽清常擾動元。於後後無生計度者。是人墜入七斷滅論。或計身滅。或欲盡滅或苦盡滅。或極樂滅或極捨滅。如是循環窮盡七際。現前銷滅滅已無復。由此計度死後斷滅。墮落外道惑菩提性。是則名爲第九外道。立五隂中死後斷滅心顛倒論。又三摩中諸善男子。堅凝正心魔不得便窮生類本。觀彼幽清常擾動元。於後後有生計度者。是人墜入五涅槃論。或以欲界爲正轉依。觀見圎明生愛慕故。或以初禪性無憂故。或以二禪心無苦故。或以三禪極悅隨故。或以四禪苦樂二亡。不受輪廻生滅性故。迷有漏天作無爲解。五處安隱爲勝淨依。如是循環五處究竟。由此計度五現涅槃。墮落外道惑菩提性。是則名爲第十外道。立五隂中五現涅槃心顛倒論。阿難如是十種禪那狂解。皆是行隂用心交互故現斯悟。衆生頑迷不自忖量。逢此現前以迷爲解自言登聖。大妄語成墮無間獄。汝等必須將如來語。於我滅後傳示末法。徧令衆生覺了斯義。無令心魔自起深[^孽]。保持覆護銷息邪見。教其身心開覺眞義。於無上道不遭枝岐。勿令心祈得少爲足。作大覺王清淨標指。阿難彼善男子。修三摩提行隂盡者。諸世間性幽清擾動。同分生機倐然隳裂。沈細綱紐補特伽羅。酬業深脉感應懸絶。於涅槃天將大明悟。如雞後鳴瞻顧東方已有精色。六根虚靜無復馳逸。内外湛明入無所入。深達十方十二種類受命元由。觀由執元諸類不召。於十方界已獲其同。精色不沈發現幽祕。此則名爲識隂區宇。若於羣召已獲同中。銷磨六門合開成就。見聞通鄰互用清淨。十方世界及與身心。如吠瑠璃内外明徹名識隂盡。是人則能超越命濁。觀其所由罔象虚無。顛倒妄想以爲其本。阿難當知是善男子窮諸行空。於識還元已滅生滅。而於寂滅精妙未圎。能令己身根隔合開。亦與十方諸類通覺。覺知通㳷能入圎元。若於所歸立眞常因生勝解者。是人則墮因所因執。娑毗迦羅所歸冥諦成其伴侶。迷佛菩提亡失知見。是名第一立所得心。成所歸果違遠圎通。背涅槃城生外道種。阿難又善男子。窮諸行空已滅生滅。而於寂滅精妙未圎。若於所歸覽爲自體。盡虚空界十二類内所有衆生。皆我身中一類流出生勝解者。是人則墮能非能執。摩醯首羅現無邊身。成其伴侶。迷佛菩提亡失知見。是名第二立能爲心。成能事果違遠圎通。背涅槃城生大慢天我徧圎種。又善男子。窮諸行空已滅生滅。而於寂滅精妙未圎。若於所歸有所歸依。自疑身心從彼流出。十方虚空咸其生起。即於都起所宣流地。作眞常身無生滅解。在生滅中早計常住。旣惑不生亦迷生滅。安住沈迷生勝解者。是人則墮常非常執。計自在天成其伴侶。迷佛菩提亡失知見。是名第三立因依心。成妄計果違遠圎通。背涅槃城生倒圎種。又善男子窮諸行空已滅生滅。而於寂滅精妙未圎。若於所知知徧圎故。因知立解十方草木。皆稱有情與人無異。草木爲人人死還成十方草樹。無擇徧知生勝解者。是人則墮知無知執。婆吒[^霰]尼執一切覺成其伴侶。迷佛菩提亡失知見。是名第四計圎知心。成虚謬果違遠圎通。背涅槃城生倒知種。又善男子窮諸行空已滅生滅。而於寂滅精妙未圎。若於圎融。根互用中已得隨順。便於圎化一切發生。求火光明樂水清淨。愛風周流觀塵成就。各各崇事以此羣塵。發作本因立常住解。是人則墮生無生執。諸迦葉波并婆羅門。勤心役身事火崇水。求出生死成其伴侶。迷佛菩提亡失知見。是名第五計著崇事。迷心從物立妄求因。求妄兾果違遠圎通。背涅槃城生顛化種。又善男子窮諸行空已滅生滅。而於寂滅精妙未圎。若於圎明計明中虚。非滅羣化以永滅依。爲所歸依生勝解者。是人則墮歸無歸執。無相天中諸舜若多成其伴侶。迷佛菩提亡失知見。是名第六圎虚無心。成空亡果違遠圎通。背涅槃城生斷滅種。又善男子窮諸行空已滅生滅。而於寂滅精妙未圎。若於圎常固身常住。同于精圎長不傾逝生勝解者。是人則墮貪非貪執。諸阿斯陀求長命者成其伴侶。迷佛菩提亡失知見。是名第七執著命元立固妄因。趣長勞果違遠圎通。背涅槃城生妄延種。又善男子窮諸行空已滅生滅。而於寂滅精妙未圎。觀命互通却留塵勞恐其銷盡。便於此際坐蓮華宮。廣化七珍多增寶[^媛]。縱恣其心生勝解者。是人則墮眞無眞執。吒枳迦羅成其伴侶。迷佛菩提亡失知見。是名第八發邪思因。立熾塵果違遠圎通。背涅槃城生天魔種。又善男子窮諸行空已滅生滅。而於寂滅精妙未圎。於命明中分别精麤。䟽決眞僞因果相酬。唯求感應背清淨道。所謂見苦斷集證滅修道居滅已休。更不前進生勝解者。是人則墮定性聲聞。諸無聞僧增上慢者成其伴侶。迷佛菩提亡失知見。是名第九圎精應心成趣寂果違遠圎通。背涅槃城生纏空種。又善男子窮諸行空已滅生滅。而於寂滅精妙未圎。若於圎融清淨覺明。發研深妙即立涅槃。而不前進生勝解者。是人則墮定性辟支。諸縁獨倫不廻心者。成其伴侶。迷佛菩提亡失知見。是名第十圎覺㳷心。成湛明果違遠圎通。背涅槃城生覺圎明不化圎種。阿難如是十種禪那中塗成狂。因依迷惑於未足中生滿足證。皆是識隂用心交互故生斯位。衆生頑迷不自忖量。逢此現前各以所愛。先習迷心而自休息。將爲畢竟所歸寧地。自言滿足無上菩提。大妄語成外道邪魔。所感業終墮無間獄。聲聞縁覺不成增進。汝等存心秉如來道。將此法門於我滅後傳示末世。普令衆生覺了斯義。無令見魔自作沈[^孽]。保綏哀救銷息邪縁。令其身心入佛知見。從始成就不遭岐路。如是法門先過去世。恒沙劫中微塵如來。乗此心開得無上道。識隂若盡則汝現前諸根互用。從互用中能入菩薩金剛乾慧。圎明精心於中發化。如淨瑠璃内含寶月。如是乃超十信十住十行十廻向四加行心。菩薩所行金剛十地等覺圎明。入於如來妙莊嚴海。圎滿菩提歸無所得。此是過去先佛世尊。奢摩他中毗婆舍那。覺明分析微細魔事。魔境現前汝能諳識。心垢洗除不落邪見。隂魔銷滅天魔摧碎。大力鬼神[^褫]魄逃逝。魑魅魍魎無復出生。直至菩提無諸少乏下劣增進。於大涅槃心不迷悶。若諸末世愚鈍衆生。未識禪那不知說法。樂修三昧汝恐同邪。一心勸令持我佛頂陀羅尼呪。若未能誦寫於禪堂或帶身上。一切諸魔所不能動。汝當恭欽十方如來。究竟修進最後垂範。阿難即從坐起聞佛示誨。頂禮欽奉憶持無失。於大衆中重復白佛。如佛所言五隂相中。五種虚妄爲本想心。我等平常未蒙如來微細開示。又此五隂爲併銷除爲次第盡。如是五重詣何爲界。惟願如來發宣大慈。爲此大衆清明心目。以爲末世一切衆生作將來眼。佛告阿難精眞妙明本覺圎淨。非留死生及諸塵垢乃至虚空。皆因妄想之所生起。斯元本覺妙明眞精。妄以發生諸器世間。如演若多迷頭認影。妄元無因。於妄想中立因縁性。迷因縁者稱爲自然。彼虚空性猶實幻生。因縁自然。皆是衆生妄心計度。阿難知妄所起說妄因縁。若妄元無。說妄因縁元無所有。何況不知推自然者。是故如來與汝發明五隂本因同是妄想。汝體先因父母想生汝心非想。則不能來想中傳命。如我先言心想醋味口中涎生。心想登高足心酸起。懸崖不有醋物未來。汝體必非虚妄通倫。口水如何因談醋出。是故當知汝現色身。名爲堅固第一妄想。即此所說臨髙想心。能令汝形眞受酸澀。由因受生能動色體。汝今現前順益違損二現驅馳。名爲虚明第二妄想。由汝念慮使汝色身。身非念倫汝身何因。隨念所使種種取像。心生形取與念相應。寤即想心寐爲諸夢。則汝想念摇動妄情。名爲融通第三妄想。化理不住運運宻移。甲長髮生氣銷容皺。日夜相代曾無覺悟。阿難此若非汝云何體遷。如必是眞汝何無覺。則汝諸行念念不停。名爲幽隱第四妄想。又汝精明湛不摇處名恒常者。於身不出見聞覺知。若實精眞不容習妄。何因汝等曾於昔年覩一竒物。經歷年嵗憶忘俱無。於後忽然覆覩前異。記憶宛然曾不遺失。則此精了湛不摇中。念念受熏有何籌筭。阿難當知此湛非眞。如急流水望如恬靜。流急不見非是無流。若非想元寧受妄習。非汝六根。互用開合此之妄想無時得滅。故汝現在見聞覺知中[^串]習幾。則湛了内罔象虚無。第五顛倒微細精想。阿難是五受隂五妄想成。汝今欲知因界淺深。唯色與空是色邊際。唯觸及離是受邊際。唯記與忘是想邊際。唯滅與生是行邊際。湛入合湛歸識邊際。此五隂元重疊生起。生因識有滅從色除。理則頓悟乗悟併銷。事非頓除因次第盡。我已示汝劫波巾結。何所不明再此詢問。汝應將此妄想根元心得開通。傳示將來末法之中諸修行者。令識虚妄深厭自生。知有涅槃不戀三界。阿難若復有人徧滿十方。所有虚空盈滿七寶。持以奉上微塵諸佛。承事供養心無虚度。於意云何是人以此施佛因縁得福多不。阿難答言虚空無盡珍寶無邊。昔有衆生施佛七錢。捨身猶獲轉輪王位。況復現前虚空旣窮。佛土充徧皆施珍寶。窮劫思議尚不能及。是福云何更有邊際。佛告阿難諸佛如來語無虚妄。若復有人身具四重十波羅夷。瞬息即經此方他方。阿鼻地獄乃至窮盡。十方無間靡不經歷。能以一念將此法門。於末劫中開示未學。是人罪障應念銷滅。變其所受地獄苦因成安樂國。得福超越前之施人。百倍千倍千萬億倍。如是乃至筭數譬喻所不能及。阿難若有衆生。能誦此經能持此呪。如我廣說窮劫不盡。依我教言如教行道。直成菩提無復魔業。佛說此經已。比丘比丘尼優婆塞優婆夷。一切世間天人阿脩羅。及諸他方菩薩二乗聖仙童子。并初發心大力鬼神。皆大歡喜作禮而去。

大佛頂如來宻因修證了義諸菩萨萬行首楞嚴經卷第十

音釋

[^殫]: 都寒切盡也

[^孽]: 魚列切妖孽也

[^霰]: 蘇佃切

[^媛]: 于願切美女也

[^褫]: 丈爾切奪

[^串]: 古患切與惯同習熟也