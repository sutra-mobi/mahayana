# 大佛頂如來宻因修證了義諸菩萨萬行首楞嚴經卷第二

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

爾時阿難及諸大衆。聞佛示誨身心泰然。念無始來失却本心。妄認縁塵分别影事。今日開悟如失乳兒忽遇慈母。合掌禮佛。願聞如來顯出身心眞妄虚實現前生滅與不生滅二發明性。時波斯匿王起立白佛。我昔未承諸佛誨勑。見迦旃延毗羅胝子。咸言此身死後斷滅名爲涅槃。我雖值佛今猶狐疑。云何發揮證知此心不生滅地。令此大衆諸有漏者咸皆願聞。佛告大王汝身現在今復問汝。汝此肉身爲同金剛常住不朽。爲復變壞。世尊我今此身終從變滅。佛言大王汝未曾滅云何知滅。世尊我此無常變壞之身。雖未曾滅我觀現前。念念遷謝新新不住。如火成灰漸漸銷[^殞]。[^殞]亡不息。決知此身當從滅盡。佛言如是大王。汝今生齡已從衰老。顔貌何如童子之時。世尊我昔孩孺膚[^腠]潤澤。年至長成血氣充滿。而今[^頽]齡迫於衰耄。形色枯悴精神昏昧。髮白面[^皺]逮將不久。如何見比充盛之時。佛言大王汝之形容應不頓朽。王言世尊變化宻移我誠不覺。寒暑遷流漸至於此。何以故我年二十雖號年少。顔貌已老初十嵗時。三十之年又衰二十。于今六十又過于二。觀五十時宛然强壯。世尊我見宻移雖此殂落。其間流易且限十年。若復令我微細思惟。其變寧唯一紀二紀實爲年變。豈唯年變亦兼月化。何直月化兼又日遷。沈思諦觀刹那刹那。念念之間不得停住。故知我身終從變滅。佛告大王汝見變化遷攺不停。悟知汝滅亦於滅時。知汝身中有不滅耶。波斯匿王合掌白佛我實不知。佛言我今示汝不生滅性。大王汝年幾時見恒河水。王言我生三嵗慈母㩦我。謁耆婆天經過此流。爾時即知是恒河水。佛言大王如汝所說。二十之時衰於十嵗。乃至六十日月嵗時念念遷變。則汝三嵗見此河時。至年十三其水云何。王言如三嵗時宛然無異。乃至于今年六十二亦無有異。佛言汝今自傷髮白面[^皺]。其面必定[^皺]於童年。則汝今時觀此恒河。與昔童時觀河之見有童耄不。王言不也世尊。佛言大王汝面雖[^皺]而此見精性未曾[^皺]。[^皺]者爲變不[^皺]非變。變者受滅彼不變者元無生滅。云何於中受汝生死。而猶引彼末伽棃等。都言此身死後全滅。王聞是言信知身後捨生趣生。與諸大衆踊躍歡喜得未曾有。阿難即從座起禮佛。合掌長跪白佛世尊。若此見聞必不生滅。云何世尊名我等輩。遺失真性顛倒行事。願興慈悲洗我塵垢。即時如來垂金色臂。輪手下指示阿難言。汝今見我母陀羅手爲正爲倒。阿難言世間衆生以此爲倒。而我不知誰正誰倒。佛告阿難若世間人以此爲倒。即世間人將何爲正。阿難言如來豎臂兠羅綿手。上指於空則名爲正。佛即豎臂告阿難言。若此顛倒首尾相換。諸世間人一倍瞻視。則知汝身與諸如來。清淨法身比類發明。如來之身名正徧知。汝等之身號性顛倒。隨汝諦觀汝身佛身。稱顛倒者名字何處號爲顛倒。于時阿難與諸大衆。[^瞪瞢]瞻佛目精不瞬。不知身心顛倒所在。佛興慈悲哀愍阿難及諸大衆。發海潮音徧告同會。諸善男子我常說言。色心諸縁及心所使諸所縁法唯心所現。汝身汝心皆是妙明眞精妙心中所現物。云何汝等遺失本妙圎妙明心寶明妙性。認悟中迷晦昧爲空。空晦暗中結暗爲色。色雜妄想想相爲身。聚縁内揺趣外奔逸。昏擾擾相以爲心性。一迷爲心。決定惑爲色身之内。不知色身外洎山河虚空大地。咸是妙明眞心中物。譬如澄清百千大海。棄之唯認一浮漚體。目爲全潮窮盡[^瀛渤]。汝等即是迷中倍人。如我垂手等無差别。如來說爲可憐愍者。阿難承佛悲救深誨。垂泣叉手而白佛言。我雖承佛如是妙音。悟妙明心元所圎滿常住心地。而我悟佛現說法音。現以縁心允所瞻仰。徒獲此心未敢認爲本元心地。願佛哀愍宣示圎音。拔我疑根歸無上道。佛告阿難汝等尚以縁心聽法。此法亦縁非得法性。如人以手指月示人。彼人因指當應看月。若復觀指以爲月體。此人豈唯亡失月輪亦亡其指。何以故。以所標指爲明月故。豈唯亡指。亦復不識明之與暗。何以故。即以指體爲月明性。明暗二性無所了故。汝亦如是若以分别我說法音爲汝心者。此心自應離分别音有分别性。譬如有客寄宿旅亭。暫止便去終不常住。而掌亭人都無所去名爲亭主。此亦如是若真。汝心則無所去。云何離聲無分别性。斯則豈唯聲分别心。分别我容離諸色相無分别性。如是乃至分别都無非色非空。拘舍離等昧爲冥諦離諸法縁無分别性。則汝心性各有所還云何爲主。阿難言若我心性各有所還。則如來說妙明元心云何無還。惟垂哀愍爲我宣說。佛告阿難且汝見我見精明元。此見雖非妙精明心。如第二月非是月影。汝應諦聽今當示汝無所還地。阿難此大講堂洞開東方。日輪升天則有明曜。中夜黑月雲霧晦暝則復昏暗。戶牖之隙則復見通。牆宇之間則復觀壅。分别之處則復見縁。頑虚之中徧是空性。[^鬱𡋯]之象則紆昏塵。澄霽斂氛又觀清淨。阿難汝咸看此諸變化相。吾今各還本所因處。云何本因。阿難此諸變化明還日輪。何以故。無日不明明因屬日。是故還日暗還黑月。通還戶牖壅還牆宇。縁還分别頑虚還空。[^鬱𡋯]還塵清明還霽。則諸世間一切所有不出斯類。汝見八種見精明性當欲誰還。何以故。若還於明。則不明時無復見暗。雖明暗等種種差别見無差别。諸可還者自然非汝。不汝還者非汝而誰。則知汝心本妙明淨。汝自迷悶䘮本受輪。於生死中常被漂溺。是故如來名可憐愍。阿難言我雖識此見性無還。云何得知是我真性。佛告阿難吾今問汝。今汝未得無漏清淨。承佛神力見於初禪得無障礙。而阿那律見閻浮提。如觀掌中菴摩羅果。諸菩薩等見百千界。十方如來窮盡微塵清淨國土無所不[^矚]。衆生洞視不過分寸。阿難且吾與汝觀四天王所住宫殿。中間徧覽水陸空行。雖有昏明種種形像。無非前塵分别留礙。汝應於此分别自他。今吾將汝擇於見中。誰是我體誰爲物象。阿難極汝見源。從日月宫是物非汝。至七金山周徧諦觀。雖種種光亦物非汝。漸漸更觀雲騰鳥飛。風動塵起樹木山川。草芥人畜咸物非汝。阿難是諸近遠諸有物性。雖復差殊同汝見精清淨所[^矚]。則諸物類自有差别見性無殊。此精妙明誠汝見性。若見是物則汝亦可見吾之見。若同見者名爲見吾。吾不見時何不見吾不見之處。若見不見自然非彼不見之相。若不見吾不見之地。自然非物云何非汝。又則汝今見物之時。汝旣見物物亦見汝。體性紛雜則汝與我。并諸世間不成安立。阿難若汝見時是汝非我。見性周徧非汝而誰。云何自疑汝之真性。性汝不真取我求實。阿難白佛言世尊。若此見性必我非餘。我與如來觀四天王勝藏寶殿居日月宫。此見周圎徧娑婆國。退歸精舍秖見伽藍。清心户堂但瞻簷廡。世尊此見如是。其體本來周徧一界。今在室中唯滿一室。爲復此見縮大爲小。爲當牆宇夾令斷絕。我今不知斯義所在。願垂弘慈爲我敷演。佛告阿難一切世間大小内外。諸所事業各屬前塵。不應說言見有舒縮。譬如方器中見方空。吾復問汝此方器中所見方空。爲復定方爲不定方。若定方者别安圎器空應不圎。若不定者在方器中應無方空。汝言不知斯義所在。義性如是云何爲在。阿難若復欲令入無方圎。但除器方空體無方。不應說言更除虚空方相所在。若如汝問入室之時。縮見令小仰觀日時。汝豈挽見齊於日面。若築牆宇能夾見斷。穿爲小竇寧無續迹。是義不然。一切衆生從無始來迷己爲物。失於本心爲物所轉。故於是中觀大觀小。若能轉物則同如來。身心圎明不動道場。於一毛端徧能含受十方國土。阿難白佛言世尊。若此見精必我妙性。令此妙性現在我前。見必我真。我今身心復是何物。而今身心分别有實。彼見無别分辨我身。若實我心令我今見見性實我而身非我。何殊如來先所難言物能見我。惟垂大慈開發未悟。佛告阿難今汝所言。見在汝前是義非實。若實汝前汝實見者。則此見精既有方所非無指示。且今與汝坐祇陀林。徧觀林渠及與殿堂。上至日月前對恒河。汝今於我師子座前。舉手指陳是種種相。隂者是林明者是日。礙者是壁通者是空。如是乃至草樹纖毫大小雖殊。但可有形無不指著。若必其見現在汝前。汝應以手確實指陳何者是見。阿難當知若空是見。旣已成見何者是空。若物是見。旣已是見何者爲物。汝可微細披剥萬象。析出精明淨妙見元指陳示我。同彼諸物分明無惑。阿難言我今於此重閣講堂。遠洎恒河上觀日月。舉手所指縱目所觀。指皆是物無是見者。世尊如佛所說。況我有漏初學聲聞。乃至菩薩亦不能於萬物象前剖出精見。離一切物别有自性。佛言如是如是。佛復告阿難。如汝所言無有見精。離一切物别有自性。則汝所指是物之中無是見者。今復告汝汝與如來。坐祇陀林更觀林苑。乃至日月種種象殊。必無見精受汝所指。汝又發明此諸物中何者非見。阿難言我實徧見此祇陀林。不知是中何者非見何以故若樹非見云何見樹。若樹即見復云何樹。如是乃至若空非見。云何见空。若空即見復云何空。我又思惟是萬象中。微細發明無非見者。佛言如是如是。於是大衆非無學者。聞佛此言茫然不知是義終始。一時惶悚失其所守。如來知其魂慮變[^慴]心生憐愍。安慰阿難及諸大衆。諸善男子無上法王是真實語。如所如說不誑不妄。非末伽棃四種不死矯亂論議。汝諦思惟無忝哀慕。是時文殊師利法王子愍諸四衆。在大衆中即從座起。頂禮佛足合掌恭敬。而白佛言世尊。此諸大衆。不悟如來發明二種精見色空是非是義。世尊若此前縁色空等象。若是見者應有所指。若非見者應無所[^矚]。而今不知是義所歸故有驚怖。非是疇昔善根輕鮮。唯願如來大慈發明此諸物象。與此見精元是何物。於其中間無是非是。佛告文殊及諸大衆。十方如來及大菩薩。於其自住三摩地中。見與見縁并所想相。如虚空華本無所有。此見及縁元是菩提妙淨明體。云何於中有是非是。文殊吾今問汝。如汝文殊更有文殊。是文殊者爲無文殊。如是世尊我眞文殊無是文殊。何以故若有是者則二文殊。然我今日非無文殊於中實無是非二相。佛言此見妙明與諸空塵。亦復如是本是妙明。無上菩提淨圎眞心。妄爲色空及與聞見。如第二月誰爲是月又誰非月。文殊但一月眞。中間自無是月非月。是以汝今觀見與塵。種種發明名爲妄想。不能於中出是非是。由是精真妙覺明性。故能令汝出指非指。阿難白佛言世尊。誠如法王所說覺縁遍十方界。湛然常住性非生滅。與先梵志裟毗迦羅所談冥諦。及投灰等諸外道種。說有真我徧滿十方。有何差别。世尊亦曾於楞伽山。爲大慧等敷演斯義。彼外道等常說自然。我說因縁非彼境界。我今觀此覺性自然非生非滅。遠離一切虚妄顛倒。似非因縁與彼自然。云何開示不入羣邪。獲真實心妙覺明性。佛告阿難我今如是開示方便。真實告汝。汝猶未悟惑爲自然。阿難若必自然自須甄明有自然體。汝且觀此妙。明見中以何爲自。此見爲復以明爲自以暗爲自。以空爲自以塞爲自。阿難若明爲自應不見暗。若復以空爲自體者應不見塞。如是乃至諸暗等相以爲自者。則於明時見性斷滅云何見明。阿難言必此妙見性非自然。我今發明是因縁生。心猶未明諮詢如來。是義云何合因縁性。佛言汝言因縁吾復問汝。汝今因見見性現前。此見爲復因明有見因暗有見。因空有見因塞有見。阿難若因明有應不見暗。如因暗有應不見明。如是乃至因空因塞同於明暗。復次阿難此見又復縁明有見縁暗有見。縁空有見縁塞有見。阿難若縁空有應不見塞。若縁塞有應不見空。如是乃至縁明縁暗同於空塞。當知如是精覺妙明非因非縁。亦非自然非不自然。無非不非無是非是。離一切相即一切法。汝今云何於中措心。以諸世間戲論名相而得分别。如以手掌撮摩虚空。秖益自勞。虚空云何隨汝執捉。阿難白佛言世尊。必妙覺性非因非縁。世尊云何常與比丘。宣說見性具四種縁。所謂因空因明因心因眼是義云何。佛言阿難我說世間諸因縁相非第一義。阿難吾復問汝。諸世間人說我能見。云何名見云何不見。阿難言世人因於日月燈光。見種種相名之爲見。若復無此三種光明則不能見。阿難若無明時名不見者。應不見暗。若必見暗此但無明云何無見。阿難若在暗時不見明故名爲不見。今在明時不見暗相還名不見。如是二相俱名不見。若復二相自相陵奪。非汝見性於中暫無。如是則知二俱名見。云何不見。是故阿難汝今當知。見明之時見非是明。見暗之時見非是暗。見空之時見非是空。見塞之時見非是塞。四義成就汝復應知。見見之時見非是見。見猶離見見不能及。云何復說因縁自然及和合相。汝等聲聞狹劣無識。不能通達清淨實相。吾今誨汝當善思惟。無得疲怠妙菩提路。阿難白佛言世尊。如佛世尊爲我等輩。宣說因縁及與自然。諸和合相與不和合。心猶未開。而今更聞見見非見重增迷悶。伏願弘慈施大慧目。開示我等覺心明淨。作是語已悲淚頂禮承受聖㫖。爾時世尊憐愍阿難及諸大衆。將欲敷演大陀羅尼諸三摩提妙修行路。告阿難言汝雖强記但益多聞。於奢摩他微宻觀照心猶未了。汝今諦聽吾當爲汝分别開示。亦令將來諸有漏者獲菩提果。阿難一切衆生輪迴世間。由二顛倒分别見妄。當處發生當業輪轉。云何二見。一者衆生别業妄見。二者衆生同分妄見。云何名爲别業妄見。阿難如世間人目有赤[^眚]夜見燈光。别有圎影五色重疊。於意云何此夜燈明所現圎光。爲是燈色爲當見色。阿難此若燈色則非[^眚]人何不同見。而此圎影唯[^眚]之觀。若是見色見已成色。則彼[^眚]人見圎影者名爲何等。復次阿難若此圎影離燈别有。則合傍觀屏帳几筵有圎影出。離見别有應非眼[^矚]。云何[^眚]人目見圎影。是故當知色實在燈見病爲影。影見俱[^眚]見[^眚]非病。終不應言是燈是見。於是中有非燈非見。如第二月非體非影。何以故第二之觀揑所成故。諸有智者不應說言此捏根元。是形非形離見非見。此亦如是目[^眚]所成。今欲名誰是燈是見。何況分别非燈非見。云何名爲同分妄見。阿難此閻浮提除大海水。中間平陸有三千洲。正中大洲東西括量。大國凡有二千三百。其餘小洲在諸海中。其間或有三兩百國。或一或二至于三十四十五十。阿難若復此中有一小洲秖有兩國。唯一國人同感惡縁。則彼小洲當土衆生。覩諸一切不祥境界。或見二日或見兩月。其中乃至[^暈適]珮[^玦][^彗]孛飛流。負耳虹蜺種種惡相。但此國見彼國衆生。本所不見亦復不聞。阿難吾今爲汝。以此二事進退合明。阿難如彼衆生别業妄見。[^矚]燈光中所現圎影雖似前境。終彼見者目[^眚]所成。[^眚]即見勞非色所造。然見[^眚]者終無見咎。例汝今日以目觀見山河國土及諸衆生。皆是無始見病所成。見與見縁似現前境。元我覺明見所縁[^眚]。覺見即[^眚]本覺明心。覺縁非[^眚]覺所覺[^眚]。覺非[^眚]中此實見見。云何復名覺聞知見。是故汝今見我及汝并諸世間。十類衆生皆即見[^眚]。非見[^眚]者彼見眞精。性非[^眚]者故不名見。阿難如彼衆生同分妄見。例彼妄見别業一人。一病目人同彼一國。彼見圎影[^眚]妄所生。此衆同分所現不祥。同見業中瘴惡所起。俱是無始見妄所生。例閻浮提三千洲中。兼四大海娑婆世界。并洎十方諸有漏國及諸衆生。同是覺明無漏妙心。見聞覺知虚妄病縁。和合妄生和合妄死。若能遠離諸和合縁及不和合。則復滅除諸生死因。圎滿菩提不生滅性。清淨本心本覺常住。阿難汝雖先悟本覺妙明。性非因縁非自然性。而猶未明如是覺元。非和合生及不和合。阿難吾今復以前塵問汝。汝今猶以一切世間。妄想和合諸因縁性。而自疑惑。證菩提心和合起者。則汝今者妙淨見精。爲與明和爲與暗和。爲與通和爲與塞和。若明和者且汝觀明。當明現前何處雜見。見相可辨雜何形像。若非見者云何見明。若即見者云何見見。必見圎滿何處和明。若明圎滿不合見和。見必異明雜則失彼性明名字。雜失明性和明非義。彼暗與通及諸羣塞亦復如是。復次阿難又汝今者妙淨見精。爲與明合爲與暗合。爲與通合爲與塞合。若明合者至於暗時明相已滅。此見即不與諸暗合云何見暗。若見暗時不與暗合。與明合者應非見明。旣不見明云何明合。了明非暗彼暗與通。及諸羣塞亦復如是。阿難白佛言世尊。如我思惟此妙覺元。與諸縁塵及心念慮非和合耶。佛言汝今又言覺非和合。吾復問汝此妙見精非和合者。爲非明和爲非暗和。爲非通和爲非塞和。若非明和則見與明必有邊畔。汝且諦觀何處是明何處是見。在見在明自何爲畔。阿難若明際中必無見者則不相及。自不知其明相所在。畔云何成。彼暗與通及諸羣塞亦復如是。又妙見精非和合者。爲非明合爲非暗合。爲非通合爲非塞合。若非明合則見與明性相乖角。如耳與明了不相觸。見且不知明相所在。云何甄明合非合理。彼暗與通及諸羣塞亦復如是。阿難汝猶未明一切浮塵諸幻化相。當處出生隨處滅盡幻妄稱相。其性眞爲妙覺明體。如是乃至五隂六入。從十二處至十八界。因縁和合虚妄有生。因縁别離虚妄名滅。殊不能知生滅去來。本如來藏常住妙明。不動周圎妙眞如性。性眞常中求於去來。迷悟死生了無所得。阿難云何五隂本如來藏妙眞如性。阿難譬如有人。以清淨目觀晴明空。唯一晴虚逈無所有。其人無故不動目睛。瞪以發勞則於虚空别見狂華。復有一切狂亂非相。色隂當知亦復如是。阿難是諸狂華。非從空來非從目出。如是阿難若空來者。旣從空來還從空入。若有出入即非虚空。空若非空自不容其華相起滅。如阿難體不容阿難。若目出者旣從目出還從目入。即此華性從目出故當合有見。若有見者去旣華空旋合見眼。若無見者出旣翳空旋當翳眼。又見華時目應無翳。云何晴空號清明眼。是故當知色隂虚妄。本非因縁非自然性。阿難譬如有人。手足宴安百骸調適。忽如忘生性無違順。其人無故以二手掌於空相摩。於二手中妄生澀滑冷熱諸相。受隂當知亦復如是。阿難是諸幻觸。不從空來不從掌出。如是阿難若空來者。旣能觸掌何不觸身。不應虚空選擇來觸。若從掌出應非待合。又掌出故。合則掌知離則觸入。臂腕骨髓應亦覺知入時蹤跡。必有覺心知出知入。自有一物身中往來。何待合知要名爲觸。是故當知受隂虚妄。本非因縁非自然性。阿難譬如有人。談說[^酢]梅口中水出。思[^蹋]懸崖足心酸澀。想隂當知亦復如是。阿難如是[^酢]說。不從梅生非從口入。如是阿難若梅生者。梅合自談何待人說。若從口入自合口聞何須待耳。若獨耳聞此水何不耳中而出。想[^蹋]懸崖與說相類。是故當知想隂虚妄。本非因縁非自然性。阿難譬如暴流。波浪相續前際後際不相踰越。行隂當知亦復如是。阿難如是流性。不因空生不因水有。亦非水性非離空水。如是阿難若因空生。則諸十方無盡虚空成無盡流。世界自然俱受淪溺。若因水有。則此暴流性應非水。有所有相今應現在。若即水性則澄清時應非水體。若離空水。空非有外水外無流。是故當知行隂虚妄。本非因縁非自然性。阿難譬如有人取頻伽缾。塞其兩孔滿中擎空。千里遠行用餉他國。識隂當知亦復如是。阿難如是虚空。非彼方來非此方入。如是阿難若彼方來。則本缾中旣貯空去。於本缾地應少虚空。若此方入開孔倒缾應見空出是故當知識隂虚妄。本非因縁非自然性。

大佛頂如來宻因修證了義諸菩萨萬行首楞嚴經卷第二

音釋

[^殞]: 羽敏切殁也

[^腠]: 千候切膚理也

[^皺]: 側救切面皮縮也

[^頽]: 徒回切下墜也

[^瞪瞢]: 瞪澄應切瞢母亘切瞪瞢直視也

[^瀛渤]: 瀛餘輕切渤蒲没切瀛渤海也

[^鬱𡋯]: 鬱紆勿切𡋯蒲没切鬱𡋯塵起貌

[^慴]: 之涉切懼也

[^矚]: 朱欲切視也

[^眚]: 所景切目病生翳也

[^暈適]: 暈音運適音謫暈適日旁氣也

[^玦]: 古穴切玉珮也如環而有缺

[^彗]: 祥嵗切妖星也

[^酢]: 倉故切酸也

[^蹋]: 達合切與踏同