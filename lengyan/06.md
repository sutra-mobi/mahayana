# 大佛頂如來宻因修證了義諸菩萨萬行首楞嚴經卷第六

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

爾時觀世音菩薩即從座起。頂禮佛足而白佛言。世尊憶念我昔無數恒河沙劫。於時有佛出現於世名觀世音。我於彼佛發菩提心。彼佛教我從聞思修入三摩地。初於聞中入流亡所。所入旣寂動靜二相了然不生。如是漸增聞所聞盡。盡聞不住覺所覺空。空覺極圎空所空滅。生滅旣滅寂滅現前。忽然超越世出世間。十方圎明獲二殊勝。一者上合十方諸佛本妙覺心。與佛如來同一慈力。二者下合十方一切六道衆生。與諸衆生同一悲仰。世尊由我供養觀音如來。蒙彼如來授我如幻聞熏聞修金剛三昧。與佛如來同慈力故。令我身成三十二應入諸國土。世尊若諸菩薩入三摩地。進修無漏勝解現圎。我現佛身而爲說法令其解脫。若諸有學寂靜妙明勝妙現圎。我於彼前現獨覺身。而爲說法令其解脫。若諸有學斷十二縁。縁斷勝性勝妙現圎。我於彼前。現圎覺身。而爲說法令其解脫。若諸有學得四諦空。修道入滅勝性現圎。我於彼前現聲聞身。而爲說法令其解脫。若諸衆生。欲心明悟。不犯欲塵欲身清淨。我於彼前現梵王身。而爲說法令其解脫。若諸衆生欲爲天主統領諸天。我於彼前現帝釋身。而爲說法令其成就。若諸衆生欲身自在遊行十方。我於彼前現自在天身。而爲說法令其成就。若諸衆生欲身自在飛行虚空。我於彼前現大自在天身。而爲說法令其成就。若諸衆生愛統鬼神救護國土。我於彼前現天大將軍身。而爲說法令其成就。若諸衆生愛統世界保護衆生。我於彼前現四天王身。而爲說法令其成就。若諸衆生愛生天宮驅使鬼神。我於彼前現四天王國太子身。而爲說法令其成就。若諸衆生樂爲人主。我於彼前現人王身。而爲說法令其成就。若諸衆生愛主族姓世間推讓。我於彼前現長者身。而爲說法令其成就。若諸衆生愛談名言清淨自居。我於彼前現居士身。而爲說法令其成就。若諸衆生愛治國土剖斷邦邑。我於彼前現宰官身。而爲說法令其成就。若諸衆生愛諸數術攝衛自居。我於彼前現婆羅門身。而爲說法令其成就。若有男子好學出家持諸戒律。我於彼前現比丘身。而爲說法令其成就。若有女人好學出家持諸禁戒。我於彼前現比丘尼身。而爲說法令其成就。若有男子樂持五戒。我於彼前現優婆塞身。而爲說法令其成就。若有女子五戒自居。我於彼前現優婆夷身。而爲說法令其成就。若有女人内政立身以修家國。我於彼前現女主身。及國夫人命婦大家。而爲說法令其成就。若有衆生不壞男根。我於彼前現童男身。而爲說法令其成就。若有處女愛樂處身不求侵暴。我於彼前現童女身。而爲說法令其成就。若有諸天樂出天倫。我現天身而爲說法令其成就。若有諸龍樂出龍倫。我現龍身而爲說法令其成就。若有藥叉樂度本倫。我於彼前現藥叉身。而爲說法令其成就。若乾[^闥]婆樂脫其倫。我於彼前現乾[^闥]婆身。而爲說法令其成就。若阿脩羅樂脫其倫。我於彼前現阿脩羅身。而爲說法令其成就。若緊那羅樂脫其倫。我於彼前現緊那羅身。而爲說法令其成就。若摩呼羅伽樂脫其倫。我於彼前現摩呼羅伽身。而爲說法令其成就。若諸衆生樂人修人。我現人身而爲說法令其成就。若諸非人有形無形。有想無想樂度其倫。我於彼前皆現其身。而爲說法令其成就。是名妙淨三十二應入國土身。皆以三昧聞熏聞修。無作妙力自在成就。世尊我復以此聞熏聞修金剛三昧無作妙
力。與諸十方三世六道。一切衆生同悲仰故。令諸衆生於我身心。獲十四種無畏功德。一者由我不自觀音以觀觀者。令彼十方苦惱衆生。觀其音聲即得解脫。二者知見旋復。令諸衆生設入大火火不能焼。三者觀聽旋復。令諸衆生大水所漂水不能溺。四者斷滅妄想心無殺害。令諸衆生入諸鬼國鬼不能害。五者熏聞成聞。六根銷復同於聲聽。能令衆生臨當被害刀段段壞。使其兵戈猶如割水。亦如吹光性無揺動。六者聞熏精明明徧法界。則諸幽暗性不能全。能令衆生藥叉羅刹鳩槃茶鬼。及毗舍遮富單那等。雖近其傍目不能視。七者音性圎銷。觀聽返入離諸塵妄。能令衆生禁繫枷鎖所不能著。八者滅音圎聞徧生慈力。能令衆生經過嶮路賊不能劫九者熏聞離塵色所不劫。能令一切多婬衆生遠離貪欲。十者純音無塵。根境圎融無對所對。能令一切忿恨衆生離諸嗔恚。十一者銷塵旋明法界身心。猶如瑠璃朗徹無礙。能令一切昏鈍性障。諸阿顛迦永離癡暗。十二者融形復聞。不動道場涉入世間。不壞世界能徧十方。供養微塵諸佛如來。各各佛邊爲法王子。能令法界無子衆生。欲求男者誕生福德智慧之男。十三者六根圎通。明照無二含十方界。立大圎鏡空如來藏。承順十方微塵如來。祕宻法門受領無失。能令法界無子衆生。欲求女者誕生端正福德柔順。衆人愛敬有相之女。十四者此三千大千世界百億日月。現住世間諸法王子。有六十二恒河沙數修法垂範。教化衆生隨順衆生。方便智慧各各不同。由我所得圎通本根發妙耳門。然後身心微妙含容周徧法界。能令衆生持我名號。與彼共持六十二恒河沙諸法王子。二人福德正等無異。世尊我一名號與彼衆多名號無異。由我修習得眞圎通。是名十四施無畏力福備衆生。世尊我又獲是圎通修證無上道故。又能善獲四不思議無作妙德。一者由我初獲妙妙聞心心精遺聞。見聞覺知不能分隔。成一圎融清淨寶覺。故我能現衆多妙容。能說無邊祕宻神呪。其中或現一首三首。五首七首九首十一首。如是乃至一百八首。千首萬首八萬四千爍迦羅首。二臂四臂六臂八臂。十臂十二臂十四十六。十八二十至二十四。如是乃至一百八臂千臂萬臂。八萬四千母陀羅臂。二目三目四目九目。如是乃至一百八目千目萬目。八萬四千清淨寶目。或慈或威或定或慧。救護衆生得大自在。二者由我聞思脫出六塵。如聲度垣不能爲礙。故我妙能現一一形。誦一一呪。其形其呪。能以無畏施諸衆生。是故十方微塵國土。皆名我爲施無畏者。三者由我修習本妙圎通清淨本根。所遊世界。皆令衆生。捨身珍寶求我哀愍。四者我得佛心證於究竟。能以珍寶種種供養十方如來。傍及法界六道衆生。求妻得妻求子得子。求三昧得三昧。求長壽得長壽。如是乃至求大涅槃得大涅槃。佛問圎通我從耳門圎照三昧。縁心自在因入流相。得三摩提成就菩提斯爲第一。世尊彼佛如來。歎我善得圎通法門。於大㑹中授記我爲觀世音號。由我觀聽十方圎明。故觀音名徧十方界。爾時世尊於師子座。從其五體同放寶光。遠灌十方微塵如來。及法王子諸菩薩頂。彼諸如來亦於五體同放寶光。從微塵方來灌佛頂。并灌㑹中諸大菩薩及阿羅漢。林木池沼皆演法音。交光相羅如寶絲網。是諸大衆得未曾有。一切普獲金剛三昧。即時天雨百寶蓮華。青黃赤白間錯紛糅。十方虚空成七寶色。此娑婆界大地山河俱時不現。唯見十方微塵國土合成一界。梵[^唄]詠歌自然數奏。於是如來告文殊師利法王子。汝今觀此二十五無學諸大菩薩及阿羅漢。各說最初成道方便。皆言修習眞實圎通。彼等修行實無優劣前後差别。我今欲令阿難開悟。二十五行誰當其根。兼我滅後此界衆生。入菩薩乗求無上道。何方便門得易成就。文殊師利法王子奉佛慈㫖。即從座起頂禮佛足。承佛威神說偈對佛。

覺海性澄圎  圎澄覺元妙

元明照生所  所立照性亡

迷妄有虚空  依空立世界

想澄成國土  知覺乃衆生

空生大覺中  如海一漚發

有漏微塵國  皆依空所生

漚滅空本無  況復諸三有

歸元性無二  方便有多門

聖性無不通  順逆皆方便

初心入三昧  遲速不同倫

色想結成塵  精了不能徹

如何不明徹  於是獲圎通

音聲雜語言  但伊名句味

一非含一切  云何獲圎通

香以合中知  離則元無有

不恒其所覺  云何獲圎通

味性非本然  要以味時有

其覺不恒一  云何獲圎通

觸以所觸明  無所不明觸

合離性非定  云何獲圎通

法稱爲内塵  憑塵必有所

能所非徧涉  云何獲圎通

見性雖洞然  明前不明後

四維虧一半  云何獲圎通

鼻息出入通  現前無交氣

支離匪涉入  云何獲圎通

舌非入無端  因味生覺了

味亡了無有  云何獲圎通

身與所觸同  各非圎覺觀

涯量不冥㑹  云何獲圎通

知根雜亂思  湛了終無見

想念不可脫  云何獲圎通

識見雜三和  詰本稱非相

自體先無定  云何獲圎通

心聞洞十方  生于大因力

初心不能入  云何獲圎通

鼻想本權機  秖令攝心住

住成心所住  云何獲圎通

說法弄音文  開悟先成者

名句非無漏  云何獲圎通

持犯但束身  非身無所束

元非徧一切  云何獲圎通

神通本宿因  何關法分别

念縁非離物  云何獲圎通

若以地性觀  堅礙非通達

有爲非聖性  云何獲圎通

若以水性觀  想念非眞實

如如非覺觀  云何獲圎通

若以火性觀  厭有非眞離

非初心方便  云何獲圎通

若以風性觀  動寂非無對

對非無上覺  云何獲圎通

若以空性觀  昏鈍先非覺

無覺異菩提  云何獲圎通

若以識性觀  觀識非常住

存心乃虚妄  云何獲圎通

諸行是無常  念性元生滅

因果今殊感  云何獲圎通

我今白世尊  佛出娑婆界

此方眞教體  清淨在音聞

欲取三摩提  實以聞中入

離苦得解脫  良哉觀世音

於恒沙劫中  入微塵佛國

得大自在力  無畏施衆生

妙音觀世音  梵音海潮音

救世悉安寧  出世獲常住

我今啟如來  如觀音所說

譬如人靜居  十方俱擊鼓

十處一時聞  此則圎眞實

目非觀障外  口鼻亦復然

身以合方知  心念紛無[^緒]

隔垣聽音響  遐邇俱可聞

五根所不齊  是則通眞實

音聲性動靜  聞中爲有無

無聲號無聞  非實聞無性

聲無旣無滅  聲有亦非生

生滅二圎離  是則常眞實

縱令在夢想  不爲不思無

覺觀出思惟  身心不能及

今此娑婆國  聲論得宣明

衆生迷本聞  循聲故流轉

阿難縱強記  不免落邪思

豈非隨所淪  旋流獲無妄

阿難汝諦聽  我承佛威力

宣說金剛王  如幻不思議

佛母眞三昧  汝聞微塵佛

一切祕宻門  欲漏不先除

畜聞成過誤  將聞持佛佛

何不自聞聞  聞非自然生

因聲有名字  旋聞與聲脫

能脫欲誰名  一根旣返源

六根成解脫  見聞如幻翳

三界若空花  聞復翳根除

塵銷覺圎淨  淨極光通達

寂照含虚空  却來觀世間

猶如夢中事  摩登伽在夢

誰能留汝形  如世巧幻師

幻作諸男女  雖見諸根動

要以一機抽  息機歸寂然

諸幻成無性  六根亦如是

元依一精明  分成六和合

一處成休復  六用皆不成

塵垢應念銷  成圎明淨妙

餘塵尚諸學  明極即如來

大衆及阿難  旋汝倒聞機

反聞聞自性  性成無上道

圎通實如是  此是微塵佛

一路涅槃門  過去諸如來

斯門已成就  現在諸菩薩

今各入圎明  未來修學人

當依如是法  我亦從中證

非唯觀世音  誠如佛世尊

詢我諸方便  以救諸末劫

求出世間人  成就涅槃心

觀世音爲最  自餘諸方便

皆是佛威神  即事捨塵勞

非是長修學  淺深同說法

頂禮如來藏  無漏不思議

願加被未來  於此門無惑

方便易成就  堪以教阿難

及末劫沈淪  但以此根修

圎通超餘者  眞實心如是

於是阿難及諸大衆。身心了然得大開示。觀佛菩提及大涅槃。猶如有人因事遠遊未得歸還。明了其家所歸道路。普㑹大衆天龍八部有學二乗。及諸一切新發心菩薩。其數凡有十恒河沙皆得本心。遠塵離垢獲法眼淨。性比丘尼聞說偈已成阿羅漢。無量衆生皆發無等等阿耨多羅三藐三菩提心。阿難整衣服。於大衆中合掌頂禮。心迹圎明悲欣交集。欲益未來諸衆生故。稽首白佛大悲世尊。我今已悟成佛法門。是中修行得無疑惑。常聞如來說如是言。自未得度先度人者菩薩發心。自覺已圎能覺他者如來應世。我雖未度願度末劫一切衆生。世尊此諸衆生去佛漸遠。邪師說法如恒河沙。欲攝其心入三摩地。云何令其安立道場遠諸魔事。於菩提心得無退屈。爾時世尊於大衆中稱讚阿難。善哉善哉。如汝所問。安立道場救護衆生末劫沈溺。汝今諦聽當爲汝說。阿難大衆唯然奉教。佛告阿難汝常聞我毗奈耶中。宣說修行三決定義。所謂攝心爲戒因戒生定因定發慧。是則名爲三無漏學。阿難云何攝心我名爲戒。若諸世界六道衆生其心不婬。則不隨其生死相續。汝修三昧本出塵勞。婬心不除塵不可出。縱有多智禪定現前。如不斷婬必落魔道。上品魔王中品魔民下品魔女。彼等諸魔亦有徒衆。各各自謂成無上道。我滅度後末法之中。多此魔民熾盛世間。廣行貪婬爲善知識。令諸衆生。落愛見坑失菩提路。汝教世人修三摩地先斷心婬。是名如來先佛世尊。第一決定清淨明誨。是故阿難若不斷婬修禪定者。如蒸砂石欲其成飯。經百千劫秖名熱砂。何以故此非飯本砂石成故。汝以婬身求佛妙果。縱得妙悟皆是婬根。根本成婬輪轉三塗必不能出。如來涅槃何路修證。必使婬機身心俱斷斷性亦無。於佛菩提斯可希冀。如我此說名爲佛說。不如此說即波旬說。阿難又諸世界六道衆生其心不殺。則不隨其生死相續。汝修三昧本出塵勞。殺心不除塵不可出。縱有多智禪定現前。如不斷殺必落神道。上品之人爲大力鬼。中品則爲飛行夜叉諸鬼帥等。下品當爲地行羅刹。彼諸鬼神亦有徒衆。各各自謂成無上道。我滅度後末法之中。多此神鬼熾盛世間。自言食肉得菩提路。阿難我令比丘食五淨肉。此肉皆我神力化生本無命根。汝婆羅門地多蒸溼。加以砂石草菜不生。我以大悲神力所加。因大慈悲假名爲肉。汝得其味。奈何如來滅度之後。食衆生肉名爲釋子。汝等當知是食肉人縱得心開似三摩地。皆大羅刹。報終必沈生死苦海非佛弟子。如是之人相殺相吞相食未已。云何是人得出三界。汝教世人修三摩地次斷殺生。是名如來先佛世尊。第二決定清淨明誨。是故阿難若不斷殺修禪定者。譬如有人自塞其耳。高聲大呌求人不聞。此等名爲欲隱彌露。清淨比丘及諸菩薩。於岐路行不蹋生草。況以手拔。云何大悲取諸衆生血肉充食。若諸比丘不服東方絲綿絹帛。及是此土靴履裘[^毳]乳酪醍醐。如是比丘於世眞脫。酬還宿債不遊三界。何以故服其身分皆爲彼縁。如人食其地中百穀。足不離地必使身心。於諸衆生若身身分。身心二塗不服不食。我說是人眞解脫者。如我此說名爲佛說。不如此說即波旬說。阿難又復世界六道衆生其心不偷。則不隨其生死相續。汝修三昧本出塵勞。偷心不除塵不可出。縱有多智禪定現前。如不斷偷必落邪道。上品精靈中品妖魅。下品邪人諸魅所著。彼等羣邪亦有徒衆。各各自謂成無上道。我滅度後末法之中。多此妖邪熾盛世間。潛匿姦欺稱善知識。各自謂已得上人法。[^詃]惑無識恐令失心。所過之處其家耗散。我教比丘循方乞食。令其捨貪成菩提道。諸比丘等不自熟食。寄於殘生旅泊三界。示一往還去已無返。云何賊人假我衣服。禆販如來造種種業。皆言佛法却非出家。具戒比丘爲小乗道。由是疑誤無量衆生墮無間獄。若我滅後其有比丘。發心決定修三摩地。能於如來形像之前。身然一燈焼一指節。及於身上爇一香炷。我說是人無始宿債一時酬畢。長揖世間永脫諸漏。雖未即明無上覺路。是人於法已決定心。若不爲此捨身微因。縱成無爲必還生人酬其宿債。如我馬麥正等無異。汝教世人修三摩地後斷偷盗。是名如來先佛世尊。第三決定清淨明誨。是故阿難若不斷偷修禪定者。譬如有人水灌漏巵欲求其滿。縱經塵劫終無平復。若諸比丘衣鉢之餘分寸不畜。乞食餘分施餓衆生。於大集㑹合掌禮衆。有人[^捶詈]同於稱讚。必使身心二俱捐捨。身肉骨血與衆生共。不將如來不了義說。廻爲己解以誤初學。佛印是人得眞三昧。如我所說名爲佛說。不如此說即波旬說。阿難如是世界六道衆生。雖則身心無殺盜婬。三行已圎若大妄語。即三摩提不得清淨。成愛見魔失如來種。所謂未得謂得未證言證。或求世間尊勝第一。謂前人言。我今已得須陀洹果。斯陀含果阿那含果。阿羅漢道辟支佛乗。十地地前諸位菩薩。求彼禮懺貪其供養。是一顛迦銷滅佛種。如人以刀斷多羅木。佛記是人永殞善根無復知見。沈三苦海不成三昧。我滅度後勑諸菩薩及阿羅漢。應身生彼末法之中。作種種形度諸輪轉。或作沙門白衣居士。人王宰官童男童女。如是乃至婬女寡婦姦偷屠販。與其同事稱歎佛乗。令其身心入三摩地。終不自言我眞菩薩眞阿羅漢。洩佛宻因輕言未學。唯除命終隂有遺付。云何是人惑亂衆生成大妄語。汝教世人修三摩地。後復斷除諸大妄語。是名如來先佛世尊。第四決定清淨明誨。是故阿難若不斷其大妄語者。如刻人糞爲栴檀形。欲求香氣無有是處。我教比丘直心道場。於四威儀一切行中尚無虚假。云何自稱得上人法。譬如窮人妄號帝王自取誅滅。況復法王如何妄竊。因地不眞果招紆曲。求佛菩提如[^噬]臍人。欲誰成就。若諸比丘心如直弦。一切眞實入三摩提永無魔事。我印是人成就菩薩無上知覺。如我所說名爲佛說不如此說即波旬說。

大佛頂如來宻因修證了義諸菩萨萬行首楞嚴經卷第六

音釋

[^闥]: 他達切

[^唄]: 蒲拜切梵诵也

[^緒]: 徐吕切絲端也

[^毳]: 昌芮切獸细毛也

[^詃]: 姑犬切誘也

[^捶詈]: 捶之累切笞也詈力置切罵也

[^噬]: 時制切齧也