# 大佛頂如來宻因修證了義諸菩萨萬行首楞嚴經卷第五

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

阿難白佛言世尊。如來雖說第二義門。今觀世間解結之人。若不知其所結之元。我信是人終不能解。世尊我及㑹中。有學聲聞亦復如是。從無始際與諸無明俱滅俱生。雖得如是多聞善根名爲出家。猶隔日瘧。唯願大慈哀愍淪溺。今日身心云何是結。從何名解。亦令未來苦難衆生。得免輪迴不落三有。作是語已普及大衆。五體投地雨淚[^翹]誠。佇佛如來無上開示。爾時世尊憐愍阿難。及諸㑹中諸有學者。亦爲未來一切衆生。爲出世因作將來眼。以閻浮檀紫金光手摩阿難頂。即時十方普佛世界六種震動。微塵如來住世界者。各有寶光從其頂出。其光同時於彼世界。來祇陀林灌如來頂。是諸大衆得未曾有。於是阿難及諸大衆。俱聞十方微塵如來。異口同音告阿難言。善哉阿難汝欲識知俱生無明。使汝輪轉生死結根。唯汝六根更無他物。汝復欲知無上菩提。令汝速證安樂解脫寂靜妙常。亦汝六根更非他物。阿難雖聞如是法音心猶未明。稽首白佛云何令我生死輪迴安樂妙常。同是六根更非他物。佛告阿難根塵同源縛脫無二。識性虚妄猶如空華。阿難由塵發知因根有相。相見無性同於交蘆。是故汝今。知見立知。即無明本。知見無見。斯即涅槃。無漏眞淨。云何是中更容他物。爾時世尊欲重宣此義。而說偈言。

眞性有爲空  縁生故如幻

無爲無起滅  不實如空華

言妄顯諸眞  妄眞同二妄

猶非眞非眞  云何見所見

中間無實性  是故若交蘆

結解同所因  聖凡無二路

汝觀交中性  空有二俱非

迷晦即無明  發明便解脫

解結因次第  六解一亦亡

根選擇圎通  入流成正覺

陀那微細識  習氣成暴流

眞非眞恐迷  我常不開演

自心取自心  非幻成幻法

不取無非幻  非幻尚不生

幻法云何立  是名妙蓮華

金剛王寶覺  如幻三摩提

彈指超無學  此阿毗達磨

十方薄伽梵  一路涅槃門

於是阿難及諸大衆。聞佛如來無上慈誨祇夜伽陀。雜[^糅]精瑩妙理清徹。心目開明歎未曾有。阿難合掌頂禮白佛。我今聞佛無遮大悲。性淨妙常眞實法句。心猶未達六解一亡舒結倫次。惟垂大慈再愍斯㑹及與將來。施以法音洗滌沈垢。即時如來於師子座。整涅槃僧斂僧伽棃。攬七寶几引手於几。取劫波羅天所奉華巾。於大衆前[^綰]成一結。示阿難言此名何等。阿難大衆俱白佛言此名爲結。於是如來[^綰]疊華巾又成一結。重問阿難此名何等。阿難大衆又白佛言此亦名結。如是倫次[^綰]疊華巾。緫成六結一一結成。皆取手中所成之結。持問阿難此名何等。阿難大衆亦復如是。次第詶佛此名爲結。佛告阿難我初[^綰]巾汝名爲結。此疊華巾先實一條。第二第三云何汝曹復名爲結。阿難白佛言世尊。此寶疊華[^緝]績成巾。雖本一體如我思惟。如來一[^綰]得一結名。若百[^綰]成終名百結。何況此巾秖有六結。終不至七亦不停五。云何如來秖許初時。第二第三不名爲結。佛告阿難此寶華巾。汝知此巾元止一條。我六[^綰]時名有六結。汝審觀察巾體是同因結有異。於意云何初[^綰]結成名爲第一。如是乃至第六結生。吾今欲將第六結名成第一不。不也世尊。六結若存。斯第六名終非第一。縱我歷生盡其明辨。如何令是六結亂名。佛言如是六結不同。循顧本因一巾所造。令其雜亂終不得成。則汝六根亦復如是。畢竟同中生畢竟異。佛告阿難汝必嫌此六結不成。願樂一成復云何得。阿難言此結若存。是非鋒起於中自生。此結非彼彼結非此。如來今日若緫解除。結若不生則無彼此。尚不名一六云何成。佛言六解一亡亦復如是。由汝無始心性狂亂。知見妄發發妄不息。勞見發塵如勞目睛。則有狂華於湛精明。無因亂起一切世間。山河大地生死涅槃。皆即狂勞顛倒華相。阿難言此勞同結云何解除。如來以手將所結巾。偏掣其左問阿難言。如是解不。不也世尊。旋復以手偏牽右邊。又問阿難如是解不。不也世尊。佛告阿難吾今以手。左右各牽竟不能解。汝設方便云何解成。阿難白佛言世尊。當於結心解即分散。佛告阿難如是如是。若欲除結當於結心。阿難我說佛法從因縁生。非取世間和合麤相。如來發明世出世法。知其本因隨所縁出。如是乃至恒沙界外。一滴之雨亦知頭數。現前種種松直棘曲。鵠白鳥玄皆了元由。是故阿難隨汝心中選擇六根。根結若除塵相自滅。諸妄銷亡不眞何待。阿難吾今問汝。此劫波羅巾六結現前。同時解縈得同除不。不也世尊。是結本以次第[^綰]生。今日當須次第而解。六結同體結不同時。則結解時云何同除。佛言六根解除亦復如是。此根初解先得人空。空性圓明成法解脫。解脫法已俱空不生。是名菩薩從三摩地得無生忍。阿難及諸大衆蒙佛開示。慧覺圓通得無疑惑。一時合掌頂禮雙足。而白佛言。我等今日。身心皎然快得無礙。雖復悟知一六亡義。然猶未達圓通本根。世尊我輩飄零積劫孤露。何心何慮預佛天倫。如失乳兒忽遇慈母。若復因此際㑹道成。所得宻言還同本悟。則與未聞無有差别。惟垂大悲惠我祕嚴。成就如來最後開示。作是語已五體投地。退藏宻機兾佛冥授。爾時世尊普告衆中諸大菩薩。及諸漏盡大阿羅漢。汝等菩薩及阿羅漢。生我法中得成無學。吾今問汝最初發心悟十八界誰爲圎通。從何方便入三摩地。憍陳那五比丘即從座起。頂禮佛足而白佛言。我在鹿苑及於雞園。觀見如來最初成道。於佛音聲悟明四諦。佛問比丘我初稱解。如來印我名阿若多妙音宻圎。我於音聲得阿羅漢。佛問圎通如我所證音聲爲上。優波尼沙陀即從座起。頂禮佛足而白佛言。我亦觀佛最初成道。觀不淨相生大厭離。悟諸色性以從不淨。白骨微塵歸於虚空。空色二無。成無學道。如來印我名尼沙陀。塵色旣盡妙色宻圎。我從色相得阿羅漢。佛問圎通如我所證色因爲上。香嚴童子即從座起。頂禮佛足而白佛言。我聞如來教我諦觀諸有爲相。我時辭佛宴晦清齋。見諸比丘焼沈水香。香氣寂然來入鼻中。我觀此氣非木非空非煙非火。去無所著來無所從。由是意銷發明無漏。如來印我得香嚴號。塵氣倏滅妙香宻圎。我從香嚴得阿羅漢。佛問圎通如我所證香嚴爲上。藥王藥上二法王子。并在㑹中五百梵天即從座起。頂禮佛足而白佛言。我無始劫爲世良醫。口中甞此娑婆世界草木金石。名數凡有十萬八千。如是悉知苦醋鹹淡甘辛等味。并諸和合俱生變異。是冷是熱有毒無毒悉能徧知。承事如來了知味性非空非有。非即身心非離身心。分别味因從是開悟。蒙佛如來印我昆季。藥王藥上二菩薩名。今於㑹中爲法王子。因味覺明位登菩薩。佛問圎通如我所證味因爲上。跋陀婆羅并其同伴。十六開士即從座起。頂禮佛足而白佛言。我等先於威音王佛。聞法出家於浴僧時。隨例入室忽悟水因。旣不洗塵亦不洗體。中間安然得無所有宿習無忘乃至今時從佛出家令得無學。彼佛名我跋陀婆羅。妙觸宣明成佛子住。佛問圎通如我所證觸因爲上。摩訶迦葉及紫金光比丘尼等即從座起。頂禮佛足而白佛言。我於徃劫於此界中。有佛出世名日月燈。我得親近聞法修學。佛滅度後供養舍利然燈續明。以紫光金塗佛形像。自爾已來世世生生。身常圎滿紫金光聚。此紫金光比丘尼等。即我眷屬同時發心。我觀世間六塵變壞。唯以空寂修於滅盡。身心乃能度百千劫猶如彈指。我以空法成阿羅漢。世尊說我頭陀爲最。妙法開明銷滅諸漏。佛問圎通如我所證法因爲上。阿那律陀即從座起。頂禮佛足而白佛言。我初出家常樂睡眠。如來訶我爲畜生類。我聞佛訶啼泣自責。七日不眠失其雙目。世尊示我樂見照明金剛三昧。我不因眼觀見十方。精眞洞然如觀掌果。如來印我成阿羅漢。佛問圎通如我所證。旋見循元斯爲第一。周利槃特迦即從座起。頂禮佛足而白佛言。我闕誦持無多聞性。最初值佛聞法出家。憶持如來一句伽陀。於一百日得前遺後得後遺前。佛愍我愚教我安居調出入息。我時觀息微細窮盡。生住異滅諸行刹那。其心豁然得大無礙。乃至漏盡成阿羅漢。住佛座下印成無學。佛問圎通如我所證。返息循空斯爲第一。憍梵鉢提即從座起。頂禮佛足而白佛言。我有口業於過去劫輕弄沙門。世世生生有牛[^呞]病。如來示我一味清淨心地法門。我得滅心入三摩地。觀味之知非體非物。應念得超世間諸漏。内脫身心外遺世界。遠離三有如鳥出籠。離垢銷塵法眼清淨成阿羅漢。如來親印登無學道。佛問圎通如我所證。還味旋知斯爲第一。畢陵伽婆蹉即從座起。頂禮佛足而白佛言。我初發心從佛入道。數聞如來說諸世間不可樂事。乞食城中心思法門。不覺路中毒刺傷足。舉身疼痛我念有知。知此深痛雖覺覺痛。覺清淨心無痛痛覺。我又思惟如是一身寧有雙覺。攝念未久身心忽空。三七日中諸漏虚盡成阿羅漢。得親印記發明無學。佛問圎通如我所證。純覺遺身斯爲第一。須菩提即從座起。頂禮佛足而白佛言。我曠劫來心得無礙。自憶受生如恒河沙。初在母胎即知空寂。如是乃至十方成空。亦令衆生證得空性。蒙如來發性覺眞空。空性圎明得阿羅漢。頓入如來寶明空海。同佛知見印成無學。解脫性空我爲無上。佛問圎通如我所證。諸相入非非所非盡。旋法歸無斯爲第一。舍利弗即從座起。頂禮佛足而白佛言。我曠劫來心見清淨。如是受生如恒河沙。世出世間種種變化。一見則通獲無障礙。我於中路逢迦葉波。兄弟相逐宣說因縁。悟心無際從佛出家。見覺明圎得大無畏。成阿羅漢爲佛長子。從佛口生從法化生。佛問圎通如我所證。心見發光光極知見斯爲第一。普賢菩薩即從座起。頂禮佛足而白佛言。我已曾與恒沙如來爲法王子。十方如來教其弟子。菩薩根者修普賢行從我立名。世尊我用心聞。分别衆生所有知見。若於他方恒沙界外。有一衆生心中發明普賢行者。我於爾時乗六牙象。分身百千皆至其處。縱彼障深未得見我。我與其人暗中摩頂。擁護安慰令其成就。佛問圎通我說本因。心聞發明分别自在斯爲第一。孫陀羅難陀。即從座起。頂禮佛足。而白佛言。我初出家從佛入道。雖具戒律於三摩地。心常散動未獲無漏。世尊教我及俱絺羅觀鼻端白。我初諦觀經三七日。見鼻中氣出入如煙。身心内明圎洞世界。徧成虚淨猶如瑠璃。煙相漸銷。鼻息成白心開漏盡。諸出入息化爲光明。照十方界得阿羅漢。世尊記我當得菩提。佛問圎通。我以銷息息久發明。明圎滅漏斯爲第一。富樓那彌多羅尼子即從座起。頂禮佛足而白佛言。我曠劫來辯才無礙。宣說苦空深達實相。如是乃至恒沙如來。祕宻法門我於衆中。微妙開示得無所畏。世尊知我有大辯才。以音聲輪教我發揚。我於佛前助佛轉輪。因師子吼成阿羅漢。世尊印我說法無上。佛問圎通我以法音。降伏魔怨銷滅諸漏斯爲第一。優波離即從座起。頂禮佛足而白佛言。我親隨佛踰城出家。親觀如來六年勤苦。親見如來降伏諸魔制諸外道。解脫世間貪欲諸漏承佛教戒。如是乃至三千威儀八萬微細。性業遮業悉皆清淨。身心寂滅成阿羅漢。我是如來衆中綱紀。親印我心持戒修身衆推爲上。佛問圎通我以執身身得自在。次第執心心得通達。然後身心一切通利斯爲第一。大目[^犍]連即從座起。頂禮佛足而白佛言。我初於路乞食逢遇優樓頻螺伽耶那提三迦葉波。宣說如來因縁深義。我頓發心得大通達。如來惠我袈裟著身鬚髮自落。我遊十方得無罣礙。神通發明推爲無上。成阿羅漢寧唯世尊。十方如來歎我神力。圎明清淨自在無畏。佛問圎通我以旋湛心光發宣。如澄濁流久成清瑩斯爲第一。烏芻瑟摩於如來前。合掌頂禮佛之雙足。而白佛言。我常先憶。久遠劫前性多貪欲。有佛出世名曰空王。說多婬人成猛火聚。教我徧觀百骸四肢。諸冷煖氣神光内凝。化多婬心成智慧火。從是諸佛皆呼召我名爲火頭。我以火光三昧力故成阿羅漢心發大願諸佛成道。我爲力士親伏魔怨。佛問圎通我以諦觀身心煖觸。無礙流通諸漏旣銷。生大寶焰登無上覺斯爲第一。持地菩薩即從座起。頂禮佛足而白佛言。我念徃昔普光如來。出現於世我爲比丘。常於一切要路津口。田地險隘有不如法。妨損車馬我皆平填。或作橋梁或負沙土。如是勤苦經無量佛出現於世。或有衆生於[^闤闠]處。要人擎物我先爲擎。至其所詣放物即行不取其直。毗舍浮佛現在世時。世多饑荒我爲負人。無問遠近唯取一錢。或有車牛被於泥溺。我有神力爲其推輪㧞其苦惱。時國大王延佛設齋。我於爾時平地待佛。毗舍如來摩頂謂我。當平心地。則世界地一切皆平。我即心開見身微塵與造世界。所有微塵等無差别。微塵自性不相觸摩。乃至刀兵亦無所觸。我於法性悟無生忍成阿羅漢。迴心今入菩薩位中。聞諸如來宣妙蓮華佛知見地。我先證明而爲上首。佛問圎通我以諦觀。身界二塵等無差别。本如來藏虚妄發塵。塵銷智圎成無上道斯爲第一。月光童子即從座起。頂禮佛足而白佛言。我憶往昔恒河沙劫。有佛出世名爲水天。教諸菩薩修習水觀入三摩地。觀於身中水性無奪。初從涕唾如是窮盡。津液精血大小便利。身中旋復水性一同。見水身中與世界外浮幢王刹。諸香水海等無差别。我於是時初成此觀。但見其水未得無身。當爲比丘室中安禪。我有弟子[^闚]牎觀室。唯見清水徧在室中了無所見。童稚無知取一瓦[^礫]投於水内。激水作聲顧盼而去。我出定後頓覺心痛。如舍利弗遭違害鬼。我自思惟今我已得阿羅漢道久離病縁。云何今日忽生心痛。將無退失。爾時童子[^捷]來我前說如上事。我則告言。汝更見水。可即開門入此水中除去瓦[^礫]。童子奉教後入定時。還復見水瓦[^礫]宛然。開門除出。我後出定身質如初。逢無量佛。如是至於山海自在通王如來。方得亡身。與十方界諸香水海。性合眞空無二無别。今於如來得童眞名預菩薩㑹。佛問圎通我以水性一味流通。得無生忍圎滿菩提斯爲第一。瑠璃光法王子。即從座起。頂禮佛足而白佛言。我憶徃昔經恒沙劫。有佛出世名無量聲。開示菩薩本覺妙明。觀此世界及衆生身。皆是妄縁風力所轉。我於爾時觀界安立觀世動時。觀身動止觀心動念。諸動無二等無差别。我時覺了此羣動性。來無所從去無所至。十方微塵顛倒衆生同一虚妄。如是乃至三千大千。一世界内所有衆生。如一器中貯百蚊蚋[^啾][^啾]亂鳴。於分寸中鼓發狂閙。逢佛未幾得無生忍。爾時心開。乃見東方不動佛國。爲法王子事十方佛。身心發光洞徹無礙。佛問圎通我以觀察風力無依。悟菩提心入三摩地。合十方佛傳一妙心斯爲第一。虚空藏菩薩。即從座起。頂禮佛足而白佛言。我與如來定光佛所得無邊身。爾時手執四大寶珠。照明十方微塵佛刹化成虚空。又於自心現大圎鏡。内放十種微妙寶光。流灌十方。盡虚空際諸幢王刹。來入鏡内涉入我身。身同虚空不相妨礙。身能善入微塵國土。廣行佛事得大隨順。此大神力由我諦觀。四大無依妄想生滅。虚空無二佛國本同。於同發明得無生忍。佛問圎通我以觀察虚空無邊入三摩地。妙力圎明斯爲第一。彌勒菩薩即從座起。頂禮佛足而白佛言。我憶徃昔經微塵劫。有佛出世名日月燈明。我從彼佛而得出家。心重世名好遊族姓。爾時世尊教我修習唯心識定入三摩地。歷劫已來以此三昧事恒沙佛。求世名心歇滅無有。至然燈佛出現於世。我乃得成無上妙圎識心三昧。乃至盡空如來國土淨穢有無。皆是我心變化所現。世尊我了如是唯心識故。識性流出無量如來。今得授記次補佛處。佛問圎通。我以諦觀十方唯識。識心圎明入圎成實。遠離依他及徧計執。得無生忍斯爲第一。大勢至法王子。與其同倫五十二菩薩即從座起。頂禮佛足而白佛言。我憶往昔恒河沙劫。有佛出世名無量光。十二如來相繼一劫。其最後佛名超日月光。彼佛教我念佛三昧。譬如有人一專爲憶一人專忘。如是二人若逢不逢或見非見。二人相憶二憶念深。如是乃至從生至生。同於形影不相乖異。十方如來憐念衆生如母憶子。若子逃逝雖憶何爲。子若憶母如母憶時。母子歷生不相違遠。若衆生心憶佛念佛。現前當來必定見佛去佛不遠。不假方便自得心開。如染香人身有香氣。此則名曰香光莊嚴。我本因地以念佛心入無生忍。今於此界攝念佛人歸於淨土。佛問圎通我無選擇。都攝六根淨念相繼。得三摩地斯爲第一。

大佛頂如來宻因修證了義諸菩萨萬行首楞嚴經卷第五


音釋

[^翹]: 祈堯切企也

[^糅]: 女又切雜也

[^綰]: 烏板切繫也

[^緝]: 七入切續也

[^呞]: 抽之切食已復噍也

[^犍]: 渠焉切

[^闤闠]: 闤胡關切市垣也闠胡對切市外门也

[^闚]: 苦規切私視也

[^礫]: 郎擊切小石也

[^捷]: 疾葉切疾也

[^啾]: 即由切小聲也