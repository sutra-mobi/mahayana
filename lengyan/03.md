# 大佛頂如來宻因修證了義諸菩萨萬行首楞嚴經卷第三

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

復次阿難云何六入本如來藏妙眞如性。阿難即彼目精瞪發勞者。兼目與勞同是菩提。瞪發勞相因于明暗。二種妄塵發見居中。吸此塵象名爲見性。此見離彼明暗二塵畢竟無體。如是阿難當知是見非明暗來。非於根出不於空生。何以故若從明來。暗即隨滅應非見暗。若從暗來。明即隨滅應無見明。若從根生必無明暗。如是見精本無自性。若於空出前矚塵象歸當見根。又空自觀何關汝入。是故當知眼入虚妄。本非因縁非自然性。阿難譬如有人。以兩手指急塞其耳。耳根勞故頭中作聲。兼耳與勞同是菩提。瞪發勞相因于動靜。二種妄塵發聞居中。吸此塵象名聽聞性。此聞離彼動靜二塵畢竟無體。如是阿難當知是聞非動靜來。非於根出不於空生。何以故若從靜來。動即隨滅應非聞動。若從動來。靜即隨滅應無覺靜。若從根生必無動靜。如是聞體本無自性。若於空出。有聞成性即非虚空。又空自聞何關汝入。是故當知耳入虚妄。本非因縁非自然性。阿難譬如有人。急畜其鼻畜久成勞。則於鼻中聞有冷觸。因觸分别通塞虚實。如是乃至諸香臭氣。兼鼻與勞同是菩提。瞪發勞相因于通塞。二種妄塵發聞居中。吸此塵象名[^齅]聞性。此聞離彼通塞二塵畢竟無體。當知是聞非通塞來。非於根出不於空生。何以故若從通來。塞則聞滅云何知塞。如因塞有通則無聞。云何發明香臭等觸。若從根生必無通塞。如是聞機本無自性。若從空出。是聞自當迴[^齅]汝鼻。空自有聞何關汝入。是故當知鼻入虚妄。本非因縁非自然性。阿難譬如有人。以舌[^舐]吻熟[^舐]令勞。其人若病則有苦味。無病之人微有甜觸。由甜與苦顯此舌根。不動之時淡性常在。兼舌與勞同是菩提。瞪發勞相因甜苦淡。二種妄塵發知居中。吸此塵象名知味性。此知味性離彼甜苦及淡二塵畢竟無體。如是阿難當知如是甞苦淡知。非甜苦來非因淡有。又非根出不於空生。何以故若甜苦來。淡則知滅云何知淡。若從淡出甜即知亡。復云何知甜苦二相。若從舌生。必無甜淡及與苦塵。斯知味根本無自性。若於空出虚空自味非汝口知。又空自知何關汝入。是故當知舌入虚妄。本非因縁非自然性。阿難譬如有人。以一冷手觸於熱手。若冷勢多熱者從冷。若熱功勝冷者成熱。如是以此合覺之觸顯於離知。涉勢若成因于勞觸。兼身與勞同是菩提。瞪發勞相因于離合。二種妄塵發覺居中。吸此塵象名知覺性。此知覺體離彼離合違順二塵畢竟無體。如是阿難當知是覺。非離合來非違順有。不於根出又非空生。何以故若合時來。離當已滅云何覺離。違順二相亦復如是。若從根出。必無離合違順四相。則汝身知元無自性。必於空出。空自知覺何關汝入。是故當知身入虚妄。本非因縁非自然性。阿難譬如有人。勞倦則眠睡熟便寤。覽塵斯憶失憶爲忘。是其顛倒生住異滅。吸習中歸不相踰越稱意知根。兼意與勞同是菩提。瞪發勞相因于生滅。二種妄塵集知居中。吸[^撮]内塵見聞逆流。流不及地名覺知性。此覺知性離彼寤寐。生滅二塵畢竟無體。如是阿難當知如是覺知之根。非寤寐來非生滅有。不於根出亦非空生。何以故若從寤來。寐即隨滅將何爲寐。必生時有。滅即同無令誰受滅。若從滅有。生即滅無誰知生者。若從根出。寤寐二相隨身開合。離斯二體此覺知者。同於空華畢竟無性。若從空生。自是空知何關汝入。是故當知意入虚妄。本非因縁非自然性。復次阿難云何十二處本如來藏妙眞如性。阿難汝且觀此祇陀樹林及諸泉池。於意云何。此等爲是色生眼見眼生色相。阿難若復眼根生色相者。見空非色色性應銷。銷則顯發一切都無。色相旣無誰明空質。空亦如是。若復色塵生眼見者。觀空非色見即銷亡。亡則都無誰明空色。是故當知見與色空俱無處所。即色與見二處虚妄。本非因縁非自然性。阿難汝更聽此祇陀園中。食辦擊鼓衆集撞鐘。鐘鼓音聲前後相續。於意云何。此等爲是聲來耳邊耳往聲處。阿難若復此聲來於耳邊。如我乞食室羅筏城。在祇陀林則無有我。此聲必來阿難耳處。目連迦葉應不俱聞。何況其中一千二百五十沙門。一聞鐘聲同來食處。若復汝耳往彼聲邊。如我歸住祇陀林中。在室羅城則無有我。汝聞鼓聲。其耳已往擊鼓之處。鐘聲齊出應不俱聞。何況其中象馬牛羊種種音響。若無來往亦復無聞。是故當知聽與音聲俱無處所。即聽與聲二處虚妄。本非因縁非自然性。阿難汝又[^齅]此鑪中栴檀。此香若復然於一銖。室羅筏城四十里内同時聞氣。於意云何。此香爲復生栴檀木。生於汝鼻爲生於空。阿難若復此香生於汝鼻。稱鼻所生當從鼻出。鼻非栴檀。云何鼻中有栴檀氣。稱汝聞香當於鼻入。鼻中出香說聞非義。若生於空。空性常恒香應常在。何藉鑪中爇此枯木。若生於木則此香質因爇成煙。若鼻得聞合蒙煙氣。其煙騰空未及遥遠。四十里内云何已聞。是故當知香鼻與聞俱無處所。即[^齅]與香二處虚妄。本非因縁非自然性。阿難汝常二時衆中持鉢。其間或遇酥酪醍醐名爲上味。於意云何。此味爲復生於空中。生於舌中爲生食中。阿難若復此味生於汝舌。在汝口中秖有一舌。其舌爾時已成酥味。遇黑石宻應不推移。若不變移不名知味。若變移者舌非多體。云何多味一舌之知。若生於食食非有識云何自知。又食自知即同他食。何預於汝名味之知。若生於空汝噉虚空當知何味。必其虚空若作鹹味。旣鹹汝舌亦鹹汝面。則此界人同於海魚。卽常受鹹了不知淡。若不識淡亦不覺鹹。必無所知云何名味。是故當知味舌與甞俱無處所。即甞與味二俱虚妄。本非因縁非自然性。阿難汝常晨朝以手摩頭。於意云何。此摩所知誰爲能觸。能爲在手爲復在頭。若在於手。頭則無知云何成觸。若在於頭。手則無用云何名觸。若各各有則汝阿難應有二身。若頭與手一觸所生。則手與頭當爲一體。若一體者觸則無成。若二體者觸誰爲在。在能非所在所非能。不應虚空與汝成觸。是故當知覺觸與身俱無處所。即身與觸二俱虚妄。本非因縁非自然性。阿難汝常意中所縁善惡無記三性生成法則。此法爲復即心所生。爲當離心别有方所。阿難若即心者。法則非塵非心所縁云何成處。若離於心别有方所。則法自性爲知非知。知則名心異汝非塵。同他心量即汝即心。云何汝心更二於汝。若非知者此塵旣非色聲香味離合冷煖。及虚空相當於何在。今於色空都無表示。不應人間更有空外。心非所縁處從誰立。是故當知法則與心俱無處所。則意與法二俱虚妄。本非因縁非自然性。復次阿難云何十八界本如來藏妙眞如性。阿難如汝所明。眼色爲縁生於眼識。此識爲復因眼所生以眼爲界。因色所生以色爲界。阿難若因眼生。旣無色空無可分别。縱有汝識欲將何用。汝見又非青黄赤白。無所表示從何立界。若因色生。空無色時汝識應滅。云何識知是虚空性。若色變時汝亦識其色相遷變。汝識不遷界從何立。從變則變界相自無。不變則恒旣從色生。應不識知虚空所在。若兼二種眼色共生。合則中離離則兩合。體性雜亂云何成界。是故當知眼色爲縁生眼識界。三處都無。則眼與色及色界三。本非因縁非自然性。阿難又汝所明。耳聲爲縁生於耳識。此識爲復因耳所生以耳爲界。因聲所生以聲爲界。阿難若因耳生。動靜二相旣不現前。根不成知必無所知。知尚無成識何形貌。若取耳聞。無動靜故聞無所成。云何耳形雜色觸塵名爲識界。則耳識界復從誰立。若生於聲。識因聲有則不關聞。無聞則亡聲相所在。識從聲生。許聲因聞而有聲相。聞應聞識不聞非界。聞則同聲。識已被聞誰知聞識。若無知者終如草木。不應聲聞雜成中界。界無中位。則内外相復從何成。是故當知耳聲爲縁生耳識界。三處都無。則耳與聲及聲界三。本非因縁非自然性。阿難又汝所明。鼻香爲縁生於鼻識。此識爲復因鼻所生以鼻爲界。因香所生以香爲界。阿難若因鼻生。則汝心中以何爲鼻。爲取肉形雙爪之相。爲取[^齅]知動揺之性。若取肉形。肉質乃身身知即觸。名身非鼻名觸即塵。鼻尚無名云何立界。若取[^齅]知。又汝心中以何爲知。以肉爲知。則肉之知元觸非鼻。以空爲知。空則自知肉應非覺。如是則應虚空是汝。汝身非知。今日阿難應無所在。以香爲知。知自屬香何預於汝。若香臭氣必生汝鼻。則彼香臭二種流氣。不生伊蘭及栴檀木。二物不來汝自[^齅]鼻爲香爲臭。臭則非香香應非臭。若香臭二俱能聞者。則汝一人應有兩鼻。對我問道有二阿難誰爲汝體。若鼻是一香臭無二。臭旣爲香香復成臭。二性不有界從誰立。若因香生識因香有。如眼有見不能觀眼。因香有故應不知香。知即非生不知非識。香非知有香界不成。識不知香。因界則非從香建立。旣無中間不成内外。彼諸聞性畢竟虚妄。是故當知鼻香爲縁生鼻識界三處都無。則鼻與香及香界三。本非因縁非自然性。阿難又汝所明。舌味爲縁生於舌識。此識爲復因舌所生以舌爲界。因味所生以味爲界。阿難若因舌生。則諸世間甘蔗烏梅黄連石鹽。細辛薑桂都無有味。汝自甞舌爲甜爲苦。若舌性苦誰來甞舌。舌不自甞孰爲知覺。舌性非苦味自不生云何立界。若因味生識自爲味。同於舌根應不自甞。云何識知是味非味。又一切味非一物生。味旣多生識應多體。識體若一體必味生。鹹淡甘辛和合俱生。諸變異相同爲一味應無分别。分别旣無則不名識。云何復名舌味識界。不應虚空生汝心識。舌味和合即於是中。元無自性云何界生。是故當知舌味爲縁生舌識界三處都無。則舌與味及舌界三。本非因縁非自然性。阿難又汝所明。身觸爲縁生於身識。此識爲復因身所生以身爲界。因觸所生以觸爲界。阿難若因身生必無合離。二覺觀縁身何所識。若因觸生必無汝身。誰有非身知合離者。阿難物不觸知身知有觸。知身即觸知觸即身。即觸非身即身非觸。身觸二相元無處所。合身即爲身自體性。離身即是虚空等相。内外不成中云何立。中不復立内外性空。則汝識生從誰立界。是故當知身觸爲縁生身識界三處都無。則身與觸及身界三。本非因縁非自然性。阿難又汝所明。意法爲縁生於意識。此識爲復因意所生以意爲界。因法所生以法爲界。阿難若因意生於汝意中。必有所思發明汝意。若無前法意無所生。離縁無形識將何用。又汝識心與諸思量。兼了别性爲同爲異。同意即意云何所生。異意不同應無所識。若無所識云何意生。若有所識云何識意。唯同與異二性無成界云何立。若因法生。世間諸法不離五塵。汝觀色法及諸聲法香法味法。及與觸法相狀分明。以對五根非意所攝。汝識決定依於法生。今汝諦觀法法何狀。若離色空。動靜通塞合離生滅。越此諸相終無所得。生則色空諸法等生。滅則色空諸法等滅。所因旣無。因生有識作何形相。相狀不有界云何生。是故當知意法爲縁生意識界三處都無。則意與法及意界三。本非因縁非自然性。阿難白佛言世尊。如來常說和合因縁。一切世間種種變化。皆因四大和合發明。云何如來因縁自然二俱排擯。我今不知斯義所屬。惟垂哀愍開示衆生。中道了義無戲論法。爾時世尊告阿難言。汝先厭離聲聞縁覺諸小乗法。發心勤求無上菩提。故我今時爲汝開示第一義諦。如何復將世間戲論。妄想因縁而自纏繞。汝雖多聞如說藥人。眞藥現前不能分别。如來說爲眞可憐愍。汝今諦聽。吾當爲汝分别開示。亦令當來修大乗者通達實相。阿難黙然承佛聖㫖。阿難如汝所言四大和合。發明世間種種變化。阿難若彼大性體非和合。則不能與諸大雜和。猶如虚空不和諸色。若和合者同於變化。始終相成生滅相續。生死死生生生死死。如旋火輪未有休息。阿難如水成冰冰還成水。汝觀地性。麤爲大地細爲微塵。至鄰虚塵析彼極微。色邊際相七分所成。更析鄰虚即實空性。阿難若此鄰虚析成虚空。當知虚空出生色相。汝今問言由和合故。出生世間諸變化相。汝且觀此一鄰虚塵。用幾虚空和合而有。不應鄰虚合成鄰虚。又鄰虚塵析入空者。用幾色相合成虚空。若色合時合色非空。若空合時合空非色色猶可析空云何合汝元不知如來藏中。性色眞空性空眞色。清淨本然周徧法界。隨衆生心應所知量。循業發現世間無知。惑爲因縁及自然性。皆是識心分别計度。但有言說都無實義。阿難火性無我寄於諸縁。汝觀城中未食之家欲炊[^爨]時。手執陽[^燧]日前求火。阿難名和合者。如我與汝一千二百五十比丘今爲一衆。衆雖爲一。[^詰]其根本各各有身。皆有所生。氏族名字。如舍利弗婆羅門種。優盧頻螺迦葉波種。乃至阿難瞿曇種姓。阿難若此火性因和合有。彼手執鏡於日求火。此火爲從鏡中而出。爲從艾出爲於日來。阿難若日來者。自能焼汝手中之艾。來處林木皆應受焚。若鏡中出自能於鏡。出然于艾鏡何不鎔。[^紆]汝手執尚無熱相云何融[^泮]。若生於艾何藉日鏡。光明相接然後火生。汝又諦觀鏡因手執。日從天來艾本地生。火從何方遊歷於此。日鏡相遠非和非合。不應火光無從自有。汝猶不知如來藏中。性火眞空性空眞火。清淨本然周徧法界。隨衆生心應所知量。阿難當知。世人一處執鏡一處火生。徧法界執滿世間起。起徧世間寧有方所。循業發現世間無知。惑爲因縁及自然性。皆是識心分别計度。但有言說都無實義。阿難水性不定流息無恒。如室羅城迦毗羅仙斫迦羅仙。及鉢頭摩訶薩多等諸大幻師。求太隂精用和幻藥。是諸師等於白月晝。手執方諸承月中水。此水爲復從珠中出。空中自有爲從月來。阿難若從月來。尚能遠方令珠出水。所經林木皆應吐流。流則何待方諸所出。不流明水非從月降。若從珠出則此珠中常應流水。何待中宵承白月晝。若從空生空性無邊水當無際。從人洎天皆同滔溺。云何復有水陸空行。汝更諦觀月從天陟珠因手持。承珠水盤本人敷設。水從何方流注於此。月珠相遠非和非合。不應水精無從自有。汝尚不知如來藏中。性水眞空性空眞水。清淨本然周徧法界。隨衆生心應所知量。一處執珠一處水出。徧法界執滿法界生。生滿世間寧有方所。循業發現世間無知。惑爲因縁及自然性。皆是識心分别計度。但有言說都無實義。阿難風性無體動靜不常。汝常整衣入於大衆。僧伽黎角動及傍人。則有微風拂彼人面。此風爲復出袈裟角。發於虚空生彼人面。阿難此風若復出袈裟角。汝乃披風。其衣飛揺應離汝體。我今說法會中垂衣。汝看我衣風何所在。不應衣中有藏風地。若生虚空。汝衣不動何因無拂。空性常住風應常生。若無風時虚空當滅。滅風可見滅空何狀。若有生滅不名虚空。名爲虚空云何風出。若風自生被拂之面。從彼面生當應拂汝。自汝整衣云何倒拂。汝審諦觀。整衣在汝面屬彼人。虚空寂然不叅流動。風自誰方鼓動來此。風空性隔非和非合。不應風心無從自有。汝宛不知如來藏中。性風眞空性空眞風。清淨本然周徧法界。隨衆生心應所知量。阿難如汝一人。微動服衣有微風出。徧法界拂滿國土生。周徧世間寧有方所。循業發現世間無知。惑爲因縁及自然性。皆是識心分别計度。但有言說都無實義。阿難空性無形因色顯發。如室羅城去河遥處。諸刹利種及婆羅門。毗舍首陀兼頗羅墮旃陀羅等。新立安居鑿井求水。出土一尺於中則有一尺虚空。如是乃至出土一丈。中間還得一丈虚空。空虚淺深隨出多少。此空爲當因土所出。因鑿所有無因自生。阿難若復此空無因自生。未鑿土前何不無礙。唯見大地逈無通達。若因土出則土出時應見空入。若土先出無空入者。云何虚空因土而出。若無出入則應空土。元無異因無異則同。則土出時空何不出。若因鑿出。則鑿出空應非出土。不因鑿出。鑿自出土云何見空。汝更審諦諦審諦觀。鑿從人手隨方運轉土因地移。如是虚空因何所出。鑿空虚實不相爲用非和非合。不應虚空無從自出。若此虚空性圎周徧。本不動揺。當知現前地水火風。均名五大性眞圎融。皆如來藏本無生滅。阿難汝心昏迷。不悟四大元如來藏。當觀虚空爲出爲入爲非出入。汝全不知如來藏中。性覺眞空性空眞覺。清淨本然周徧法界。隨衆生心應所知量。阿難如一井空空生一井。十方虚空亦復如是。圎滿十方寧有方所。循業發現世間無知。惑爲因縁及自然性。皆是識心分别計度。但有言說都無實義。阿難見覺無知因色空有。如汝今者在祇陀林朝明夕昏。設居中宵白月則光黑月便暗。則明暗等因見分析。此見爲復與明暗相并太虚空。爲同一體爲非一體。或同非同或異非異。阿難此見若復與明與暗。及與虚空元一體者。則明與暗二體相亡。暗時無明明時非暗。若與暗一明則見亡。必一於明暗時當滅。滅則云何見明見暗。若明暗殊見無生滅一云何成。若此見精。與暗與明非一體者。汝離明暗及與虚空。分析見元作何形相。離明離暗及離虚空。是見元同龜毛兔角。明暗虚空三事俱異從何立見。明暗相背云何或同。離三元無云何或異。分空分見本無邊畔云何非同。見暗見明性非遷改云何非異。汝更細審微細審詳審諦審觀。明從太陽暗隨黑月。通屬虚空壅歸大地。如是見精因何所出。見覺空頑非和非合。不應見精無從自出。若見聞知性圎周徧。本不動揺當知無邊。不動虚空并其動揺。地水火風均名六大。性眞圎融皆如來藏本無生滅。阿難汝性沈淪。不悟汝之見聞覺知本如來藏。汝當觀此見聞覺知。爲生爲滅爲同爲異。爲非生滅爲非同異。汝曾不知如來藏中。性見覺明覺精明見。清淨本然周徧法界。隨衆生心應所知量。如一見根見周法界。聽[^齅]甞觸覺觸覺知。妙德瑩然徧周法界。圎滿十虚寧有方所。循業發現世間無知。惑爲因縁及自然性。皆是識心分别計度。但有言說都無實義。阿難識性無源。因於六種根塵妄出。汝今徧觀此會聖衆。用目循歷其目周視。但如鏡中無别分析。汝識於中次第標指。此是文殊此富樓那。此目揵連此須菩提此舍利弗。此識了知爲生於見。爲生於相爲生虚空。爲無所因突然而出。阿難若汝識性生於見中。如無明暗及與色空。四種必無元無汝見。見性尚無從何發識。若汝識性生於相中。不從見生。旣不見明亦不見暗。明暗不矚即無色空。彼相尚無識從何發。若生於空非相非見。非見無辨。自不能知明暗色空。非相滅縁。見聞覺知無處安立。處此二非。空則同無有非同物。縱發汝識欲何分别。若無所因突然而出。何不日中别識明月。汝更細詳微細詳審。見託汝睛相推前境。可狀成有不相成無。如是識縁因何所出。識動見澄非和非合。聞聽覺知亦復如是。不應識縁無從自出。若此識心本無所從。當知了别見聞覺知。圎滿湛然性非從所。兼彼虚空地水火風。均名七大性眞圎融。皆如來藏本無生滅。阿難汝心。麤浮不悟見聞。發明了知本如來藏。汝應觀此六處識心。爲同爲異爲空爲有。爲非同異爲非空有。汝元不知如來藏中。性識明知覺明眞識。妙覺湛然徧周法界。含吐十虚寧有方所。循業發現世間無知。惑爲因縁及自然性。皆是識心分别計度。但有言說都無實義。爾時阿難及諸大衆。蒙佛如來微妙開示。身心蕩然得無罣礙。是諸大衆。各各自知心徧十方見十方空。如觀掌中所持葉物。一切世間諸所有物。皆即菩提妙明元心。心精徧圎含裹十方。反觀父母所生之身。猶彼十方虚空之中。吹一微塵若存若亡。如湛巨海流一浮漚。起滅無從了然自知獲本妙心常住不滅。禮佛合掌得未曾有。於如來前說偈讚佛。

妙湛緫持不動尊  首楞嚴王世希有

銷我億劫顛倒想  不歷僧祇獲法身

願今得果成寶王  還度如是恒沙衆

將此深心奉塵刹  是則名爲報佛恩

伏請世尊爲證明  五濁惡世誓先入

如一衆生未成佛  終不於此取泥洹

大雄大力大慈悲  希更審除微細惑

令我早登無上覺  於十方界坐道場

舜若多性可銷亡  爍迦羅心無動轉

大佛頂如來宻因修證了義諸菩萨萬行首楞嚴經卷第三

音釋

[^齅]: 許救切以鼻㩜氣也

[^舐]: 神帋切以舌餂也

[^撮]: 麤括切取也

[^爨]: 七亂切燧徐醉切陽

[^燧]: 火鏡也

[^詰]: 苦吉切問也

[^紆]: 邕俱切勞也

[^泮]: 普半切釋也