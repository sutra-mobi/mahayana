# 大佛頂如來宻因修證了義諸菩萨萬行首楞嚴經卷第四

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

爾時富樓那彌多羅尼子。在大衆中即從座起。偏袒右肩右膝著地合掌恭敬而白佛言。大威德世尊善爲衆生。敷演如來第一義諦。世尊常推說法人中我爲第一。今聞如來微妙法音。猶如聾人逾百步外聆於蚊蚋。本所不見何況得聞。佛雖宣明令我除惑。今猶未詳斯義究竟無疑惑地。世尊如阿難輩。雖則開悟習漏未除。我等㑹中登無漏者。雖盡諸漏今聞如來所說法音。尚紆疑悔。世尊若復世間一切根塵隂處界等。皆如來藏清淨本然。云何忽生山河大地。諸有爲相次第遷流終而復始。又如來說地水火風本性圎融。周徧法界湛然常住。世尊若地性徧云何容水。水性周徧火則不生復云何明。水火二性俱徧虚空不相陵滅。世尊地性障礙空性虚通。云何二俱周徧法界。而我不知是義攸徃。惟願如來宣流大慈。開我迷雲及諸大衆。作是語已五體投地。欽渇如來無上慈誨。爾時世尊告富樓那。及諸㑹中。漏盡無學諸阿羅漢。如來今日普爲此㑹。宣勝義中眞勝義性。令汝㑹中定性聲聞。及諸一切未得二空。迴向上乗阿羅漢等。皆獲一乗寂滅塲地。眞阿練若正修行處。汝今諦聽當爲汝說。富樓那等欽佛法音默然承聽。佛言富樓那。如汝所言清淨本然。云何忽生山河大地。汝常不聞如來宣說性覺妙明本覺明妙。富樓那言唯然世尊。我常聞佛宣說斯義。佛言汝稱覺明爲復性明稱名爲覺。爲覺不明稱爲明覺。富樓那言若此不明名爲覺者則無所明。佛言若無所明則無明覺。有所非覺無所非明。無明又非覺湛明性。性覺必明妄爲明覺。覺非所明因明立所。所旣妄立生汝妄能無同異中熾然成異。異彼所異因異立同。同異發明。因此復立無同無異。如是擾亂相待生勞。勞久發塵自相渾濁。由是引起塵勞煩惱。起爲世界靜成虚空。虚空爲同世界爲異。彼無同異眞有爲法。覺明空昧相待成揺。故有風輪執持世界。因空生揺堅明立礙。彼金寶者明覺立堅。故有金輪保持國土。堅覺寶成揺明風出。風金相摩。故有火光爲變化性。寶明生潤火光上烝。故有水輪含十方界。火騰水降交發立堅。[^溼]爲巨海乾爲洲[^潬]。以是義故彼大海中火光常起。彼洲[^潬]中江河常注。水勢劣火結爲髙山。是故山石擊則成燄融則成水。土勢劣水抽爲草木。是故林藪遇焼成土因絞成水。交妄發生遞相爲種。以是因緣世界相續。復次富樓那明妄非他覺明爲咎。所妄旣立明理不踰。以是因縁聽不出聲見不超色。色香味觸六妄成就。由是分開見覺聞知。同業相纒合離成化。見明色發明見想成。異見成憎同想成愛。流愛爲種納想爲胎。交遘發生吸引同業。故有因縁生羯羅藍遏蒱曇等。胎卵[^溼]化隨其所應。卵唯想生胎因情有。[^溼]以合感化以離應。情想合離更相變易。所有受業逐其飛沈。以是因縁衆生相續。富樓那想愛同結愛不能離。則諸世間父母子孫相生不斷。是等則以欲貪爲本。貪愛同滋貪不能止。則諸世間卵化[^溼]胎。隨力强弱遞相吞食。是等則以殺貪爲本。以人食羊羊死爲人人死爲羊。如是乃至十生之類。死死生生互來相噉。惡業俱生窮未來際。是等則以盜貪爲本。汝負我命我還債汝。以是因縁經百千劫常在生死。汝愛我心我憐汝色。以是因縁經百千劫常在纒縛。唯殺盜婬三爲根本。以是因縁業果相續。富樓那如是三種顛倒相續。皆是覺明明了知性。因了發相從妄見生。山河大地諸有爲相次第遷流。因此虚妄終而復始。富樓那言若此妙覺本妙覺明。與如來心不增不減。無狀忽生山河大地諸有爲相。如來今得妙空明覺。山河大地有爲習漏何當復生。佛告富樓那譬如迷人。於一聚落惑南爲北。此迷爲復因迷而有因悟而出。富樓那言如是迷人。亦不因迷又不因悟。何以故迷本無根云何因迷。悟非生迷云何因悟。佛言彼之迷人正在迷時。倐有悟人指示令悟。富樓那於意云何。此人縱迷。於此聚落更生迷不。不也世尊。富樓那十方如來亦復如是。此迷無本性畢竟空。昔本無迷似有迷覺。覺迷迷滅覺不生迷。亦如[^翳]人見空中華。[^翳]病若除華於空滅。忽有愚人。於彼空華所滅空地待華更生。汝觀是人爲愚爲慧。富樓那言空元無華妄見生滅。見花滅空已是顛倒。敕令更出斯實狂癡。云何更名如是狂人爲愚爲慧。佛言如汝所解云何問言。諸佛如來妙覺明空。何當更出山河大地。又如金[^鑛]雜於精金。其金一純更不成雜。如木成灰不重爲木。諸佛如來菩提涅槃亦復如是。富樓那又汝問言。地水火風本性圎融周徧法界。疑水火性不相陵滅。又徴虚空及諸大地。俱徧法界不合相容。富樓那譬如虚空體非羣相。而不拒彼諸相發揮。所以者何。富樓那彼太虚空日照則明。雲屯則暗風揺則動。霽澄則清氣凝則濁。土積成[^霾]水澄成映。於意云何如是殊方諸有爲相。爲因彼生爲復空有。若彼所生。富樓那且日照時旣是日明。十方世界同爲日色。云何空中更見圎日。若是空明空應自照。云何中宵雲霧之時不生光耀。當知是明非日非空不異空日。觀相元妄無可指陳。猶邀空華結爲空果。云何詰其相陵滅義。觀性元眞唯妙覺明。妙覺明心先非水火。云何復問不相容者。眞妙覺明亦復如是。汝以空明則有空現。地水火風各各發明則各各現。若俱發明則有俱現。云何俱現。富樓那如一水中現於日影。兩人同觀水中之日。東西各行則各有日。隨二人去一東一西。先無準的不應難言。此日是一云何各行。各日旣雙云何現一。宛轉虚妄無可憑據。富樓那汝以色空。相傾相奪於如來藏。而如來藏隨爲色空周徧法界。是故於中風動空澄日明雲暗。衆生迷悶背覺合塵。故發塵勞有世間相。我以妙明不滅不生合如來藏。而如來藏唯妙覺明圎照法界。是故於中一爲無量無量爲一小中現大大中現小。不動道塲徧十方界。身含十方無盡虚空。於一毛端現寶王刹。坐微塵裏轉大法輪。滅塵合覺故發眞如妙覺明性。而如來藏本妙圎心。非心非空。非地非水非風非火。非眼非耳鼻舌身意。非色非聲香味觸法。非眼識界如是乃至非意識界。非明無明明無明盡。如是乃至非老非死非老死盡。非苦非集非滅非道。非智非得非檀那非尸羅。非毗棃耶非羼提非禪那。非般剌若非波羅宻多。如是乃至非怛闥阿竭。非阿羅訶三耶三菩。非大涅槃非常非樂非我非淨。以是俱非世出世故。即如來藏元明心妙。即心即空。即地即水即風即火。即眼即耳鼻舌身意。即色即聲香味觸法。即眼識界如是乃至即意識界。即明無明明無明盡。如是乃至即老即死即老死盡。即苦即集即滅即道。即智即得即檀那即尸羅。即毗棃耶即羼提即禪那。即般剌若即波羅宻多。如是乃至即怛闥阿竭。即阿羅訶三耶三菩。即大涅槃即常即樂即我即淨。以是即俱世出世故。即如來藏妙明心元。離即離非是即非即。如何世間三有衆生。及出世間聲聞縁覺。以所知心測度如來無上菩提。用世語言入佛知見。譬如琴瑟箜篌琵琶雖有妙音。若無妙指終不能發。汝與衆生亦復如是。寶覺眞心各各圎滿。如我按指海印發光。汝暫舉心塵勞先起。由不勤求無上覺道愛念小乗得少爲足。富樓那言我與如來寶覺圎明。眞妙淨心無二圎滿。而我昔遭無始妄想久在輪迴。今得聖乗猶未究竟。世尊諸妄一切圎滅獨妙眞常。敢問如來一切衆生何因有妄。自蔽妙明受此淪溺。佛告富樓那汝雖除疑餘惑未盡。吾以世間現前諸事。今復問汝汝豈不聞。室羅城中演若達多。忽於晨朝以鏡照面。愛鏡中頭眉目可見。瞋責己頭不見面目。以爲魑魅無狀狂走。於意云何。此人何因無故狂走。富樓那言是人心狂更無他故。佛言妙覺明圎本圎明妙。旣稱爲妄云何有因。若有所因云何名妄。自諸妄想展轉相因。從迷積迷以歴塵劫。雖佛發明猶不能返。如是迷因因迷自有。識迷無因妄無所依。尚無有生欲何爲滅。得菩提者如寤時人。說夢中事心縱精明。欲何因縁取夢中物。況復無因本無所有。如彼城中演若達多。豈有因縁自怖頭走。忽然狂歇頭非外得。縱未歇狂亦何遺失。富樓那妄性如是因何爲在。汝但不隨分别世間。業果衆生三種相續。三縁斷故三因不生。則汝心中演若達多。狂性自歇。歇即菩提。勝淨明心本周法界。不從人得何藉劬勞肯[^綮]修證。譬如有人於自衣中。繫如意珠不自覺知。窮露他方乞食馳走。雖實貧窮珠不曾失。忽有智者指示其珠。所願從心致大饒富。方悟神珠非從外得。即時阿難在大衆中。頂禮佛足起立白佛。世尊現說殺盜婬業。三縁斷故三因不生。心中達多狂性自歇。歇即菩提不從人得。斯則因縁皎然明白。云何如來頓棄因縁。我從因縁心得開悟。世尊此義何獨我等年少有學聲聞。今此㑹中大目揵連。及舍利弗須菩提等。從老梵志聞佛因縁。發心開悟得成無漏。今說菩提不從因縁。則王舍城拘舍棃等。所說自然成第一義。惟垂大悲開發迷悶。佛告阿難即如城中演若達多。狂性因縁若得滅除。則不狂性自然而出。因縁自然理窮於是。阿難演若達多頭本自然本自其然無然非自。何因縁故怖頭狂走。若自然頭因縁故狂。何不自然因縁故失。本頭不失狂怖妄出。曾無變易何藉因縁。本狂自然本有狂怖。未狂之際狂何所潛。不狂自然頭本無妄何爲狂走。若悟本頭識知狂走。因縁自然俱爲戲論。是故我言三縁斷故即菩提心。菩提心生生滅心滅。此但生滅。滅生俱盡無功用道。若有自然。如是則明自然心生。生滅心滅此亦生滅。無生滅者名爲自然。猶如世間諸相雜和。成一體者名和合性。非和合者稱本然性。本然非然和合非合。合然俱離離合俱非。此句方名無戲論法。菩提涅槃尚在遥遠。非汝歴劫辛勤修證。雖復憶持十方如來。十二部經清淨妙理。如恒河沙秖益戲論。汝雖談說因縁自然決定明了。人間稱汝多聞第一。以此積劫多聞熏習。不能免離摩登伽難。何须待我佛頂神呪。摩登伽心婬火頓歇得阿那含。於我法中成精進林。愛河乾枯令汝解脫。是故阿難汝雖歴劫。憶持如來祕宻妙嚴。不如一日修無漏業。遠離世間憎愛二苦。如摩登伽宿爲婬女。由神呪力銷其愛欲。法中今名性比丘尼。與羅睺母耶輸陀羅同悟宿因。知歴世因貪愛爲苦。一念薰修無漏善故。或得出纒或蒙授記。如何自欺尚留觀聽阿難及諸大衆聞佛示誨。疑惑銷除心悟實相。身意輕安得未曾有。重復悲淚頂禮佛足。長跪合掌而白佛言。無上大悲清淨寶王善開我心。能以如是種種因縁方便提獎。引諸沈冥出於苦海。世尊我今雖承如是法音知如來藏。妙覺明心徧十方界。含育如來十方國土。清淨寶嚴妙覺王刹。如來復責多聞無功不逮修習。我今猶如旅泊之人。忽蒙天王賜與華屋。雖獲大宅要因門入。惟願如來不捨大悲。示我在㑹諸蒙暗者。捐捨小乗畢獲如來。無餘涅槃本發心路。令有學者從何攝伏疇昔攀縁。得陀羅尼入佛知見。作是語已五體投地。在㑹一心佇佛慈㫖。爾時世尊哀愍㑹中縁覺聲聞。於菩提心未自在者。及爲當來佛滅度後。末法衆生發菩提心。開無上乗妙修行路。宣示阿難及諸大衆。汝等決定發菩提心。於佛如來妙三摩提不生疲倦。應當先明發覺初心二決定義。云何初心二義決定。阿難第一義者汝等若欲捐捨聲聞。修菩薩乗入佛知見。應當審觀因地發心。與果地覺爲同爲異。阿難若於因地。以生滅心爲本修因。而求佛乗不生不滅。無有是處。以是義故汝當照明諸器世間。可作之法皆從變滅。阿難汝觀世間。可作之法誰爲不壞。然終不聞爛壞虚空。何以故空非可作。由是始終無壞滅故。則汝身中堅相爲地潤[^溼]爲水。煖觸爲火動揺爲風。由此四纒分汝湛圎妙覺明心。爲視爲聽爲覺爲察。從始入終五疊渾濁。云何爲濁。阿難譬如清水清潔本然。即彼塵土灰沙之倫。本質留礙二體法爾性不相循。有世間人取彼土塵投於淨水。土失留礙水亡清潔。容貌汩然名之爲濁。汝濁五重亦復如是。阿難汝見虚空徧十方界空見不分。有空無體有見無覺相織妄成。是第一重名爲劫濁。汝身現摶四大爲體。見聞覺知壅令留礙。水火風土旋令覺知相織妄成。是第二重名爲見濁。又汝心中憶識誦習。性發知見容現六塵。離塵無相離覺無性相織妄成。是第三重名煩惱濁。又汝朝夕生滅不停。知見每欲留於世間。業運每常遷於國土。相織妄成是第四重名衆生濁。汝等見聞元無異性。衆塵隔越無狀異生。性中相知用中相背。同異失準相織妄成。是第五重名爲命濁。阿難汝今欲令見聞覺知。遠契如來常樂我淨。應當先擇死生根本。依不生滅圎湛性成。以湛旋其虚妄滅生。復還元覺得元明覺。無生滅性爲因地心。然後圎成果地修證。如澄濁水貯於淨器。靜深不動沙土自沉清水現前。名爲初伏客塵煩惱。去泥純水名爲永斷根本無明。明相精純一切變現不爲煩惱。皆合涅槃清淨妙德。第二義者。汝等必欲發菩提心。於菩薩乗生大勇猛。決定棄捐諸有爲相。應當審詳煩惱根本。此無始來發業潤生誰作誰受。阿難汝修菩提。若不審觀煩惱根本。則不能知虚妄根塵。何處顛倒處尚不知。云何降伏取如來位。阿難汝觀世間解結之人。不見所結云何知解。不聞虚空被汝[^隳]裂。何以故空無形相無結解故。則汝現前眼耳鼻舌及與身心。六爲賊媒自劫家寶。由此無始衆生世界生纒縛故。於器世間不能超越。阿難云何名爲衆生世界。世爲遷流界爲方位。汝今當知東西南北。東南西南東北西北上下爲界。過去未來現在爲世。方位有十流數有三。一切衆生織妄相成。身中貿遷世界相涉。而此界性。設雖十方定位可明。世間秖目東西南北。上下無位中無定方。四數必明與世相涉。三四四三宛轉十二。流變三疊一十百千。緫括始終六根之中。各各功德有千二百。阿難汝復於中克定優劣。如眼觀見後暗前明。前方全明後方全暗。左右旁觀三分之二。統論所作功德不全。三分言功一分無德。當知眼唯八百功德。如耳周聽十方無遺。動若邇遥靜無邊際。當知耳根圎滿一千二百功德。如鼻齅聞通出入息。有出有入而闕中交。驗於鼻根三分闕一。當知鼻唯八百功德。如舌宣揚盡諸世間出世間智。言有方分理無窮盡。當知舌根圎滿一千二百功德。如身覺觸識於違順。合時能覺離中不知。離一合雙。驗於身根三分闕一。當知身唯八百功德。如意默容十方三世。一切世間出世間法。唯聖與凡無不包容盡其涯際。當知意根圎滿一千二百功德。阿難汝今欲逆生死欲流。返窮流根至不生滅。當驗此等六受用根。誰合誰離誰深誰淺。誰爲圎通誰不圎滿。若能於此悟圎通根。逆彼無始織妄業流。得循圎通與不圎根日劫相倍。我今備顯六湛圎明。本所功德數量如是。隨汝詳擇其可入者。吾當發明令汝增進。十方如來於十八界。一一修行皆得圎滿無上菩提。於其中間亦無優劣。但汝下劣未能於中圎自在慧。故我宣揚。令汝但於一門深入。入一無妄。彼六知根一時清淨。阿難白佛言世尊。云何逆流深入一門。能令六根一時清淨。佛告阿難汝今已得須陀洹果。已滅三界衆生世間見所斷惑。然猶未知根中積生無始虚習。彼習要因修所斷得。何況此中生住異滅分齊頭數。今汝且觀現前六根爲一爲六。阿難若言一者。耳何不見目何不聞。頭奚不履足奚無語。若此六根決定成六。如我今㑹與汝宣揚微妙法門。汝之六根誰來領受。阿難言我用耳聞。佛言汝耳自聞何關身口。口來問義身起欽承。是故應知非一終六非六終一。終不汝根元一元六。阿難當知是根非一非六。由無始來顛倒淪替。故於圎湛一六義生。汝須陀洹雖得六銷猶未亡一。如太虚空參合羣器。由器形異名之異空。除器觀空說空爲一。彼太虚空云何爲汝成同不同。何況更名是一非一。則汝了知六受用根亦復如是。由明暗等二種相形。於妙圎中[^黏]湛發見。見精映色結色成根。根元目爲清淨四大。因名眼體如蒲萄朶。浮根四塵流逸奔色。由動靜等二種相擊。於妙圎中[^黏]湛發聽。聽精映聲卷聲成根。根元目爲清淨四大。因名耳體如新卷葉。浮根四塵流逸奔聲。由通塞等二種相發。於妙圎中[^黏]湛發齅。齅精映香納香成根。根元目爲清淨四大。因名鼻體如雙垂爪。浮根四塵流逸奔香。由恬變等二種相參。於妙圎中[^黏]湛發甞。甞精映味絞味成根。根元目爲清淨四大。因名舌體如初偃月。浮根四塵流逸奔味。由離合等二種相摩。於妙圎中[^黏]湛發覺。覺精映觸摶觸成根。根元目爲清淨四大。因名身體如腰鼓[^顙]。浮根四塵流逸奔觸。由生滅等二種相續。於妙圎中[^黏]湛發知。知精映法攬法成根。根元目爲清淨四大。因名意思如幽室見。浮根四塵流逸奔法。阿難如是六根。由彼覺明有明明覺。失彼精了[^黏]妄發光。是以汝今離暗離明無有見體。離動離靜元無聽質。無通無塞齅性不生。非變非恬甞無所出。不離不合覺觸本無。無滅無生了知安寄。汝但不循動靜合離恬變通塞生滅明暗。如是十二諸有爲相。隨拔一根脫[^黏]内伏。伏歸元真發本明耀。耀性發明。諸餘五[^黏]應拔圎脫。不由前塵所起知見。明不循根寄根明發。由是六根互相爲用。阿難汝豈不知。今此㑹中阿那律陀無目而見。跋難陀龍無耳而聽。[^殑]伽神女非鼻聞香。驕梵鉢提異舌知味。舜若多神無身覺觸。如來光中映令暫現。旣爲風質其體元無。諸滅盡定得寂聲聞。如此㑹中摩訶迦葉。久滅意根圎明了知不因心念。阿難今汝諸根若圎拔已内瑩發光。如是浮塵及器世間。諸變化相如湯銷氷。應念化成無上知覺。阿難如彼世人聚見於眼。若令急合暗相現前。六根黯然頭足相類。彼人以手循體外繞彼雖不見。頭足一辨知覺是同。縁見因明暗成無見不明自發。則諸暗相永不能昏。根塵旣銷云何覺明不成圎妙。阿難白佛言世尊。如佛說言。因地覺心欲求常住。要與果位名目相應。世尊如果位中菩提涅槃真如佛性菴摩羅識空如來藏大圎鏡智。是七種名稱謂雖别。清淨圎滿體性堅凝。如金剛王常住不壞。若此見聽離於暗明。動靜通塞畢竟無體。猶如念心離於前塵本無所有。云何將此畢竟斷滅以爲修因。欲獲如來七常住果。世尊若離明暗見畢竟空。如無前塵念自性滅。進退循環微細推求。本無我心及我心所。將誰立因求無上覺。如來先說湛精圎常。違越誠言終成戲論。云何如來真實語者。惟垂大慈開我蒙恡。佛告阿難汝學多聞未盡諸漏。心中徒知顛倒所因。眞倒現前實未能識。恐汝誠心猶未信伏。吾今試將塵俗諸事當除汝疑。即時如來勑羅睺羅擊鐘一聲。問阿難言汝今聞不。阿難大衆俱言我聞。鍾歇無聲。佛又問言汝今聞不。阿難大衆俱言不聞。時羅睺羅又擊一聲。佛又問言汝今聞不。阿難大衆又言俱聞。佛問阿難汝云何聞云何不聞。阿難大衆俱白佛言。鐘聲若擊則我得聞。擊久聲銷音響雙絶則名無聞。如來又勑羅睺擊鐘。問阿難言爾今聲不。阿難大衆俱言有聲。少選聲銷佛又問言。爾今聲不。阿難大衆答言無聲。有頃羅睺更來撞鐘。佛又問言爾今聲不。阿難大衆俱言有聲。佛問阿難汝云何聲云何無聲。阿難大衆俱白佛言。鐘聲若擊則名有聲。擊久聲銷音響雙絶則名無聲。佛語阿難及諸大衆。汝今云何自語矯亂。大衆阿難俱時問佛。我今云何名爲矯亂。佛言我問汝聞汝則言聞。又問汝聲汝則言聲。惟聞與聲報答無定。如是云何不名矯亂。阿難聲銷無響汝說無聞。若實無聞聞性已滅同于枯木。鐘聲更擊汝云何知。知有知無自是聲塵。或無或有豈彼聞性爲汝有無。聞實云無誰知無者。是故阿難聲於聞中自有生滅。非爲汝聞聲生聲滅。令汝聞性爲有爲無。汝尚顛倒惑聲爲聞。何怪昏迷以常爲斷。終不應言離諸動靜。閉塞開通說聞無性。如重睡人眠熟床牀枕其家有人於彼睡時[^擣]練舂米。其人夢中聞舂[^擣]聲。别作他物。或爲擊鼓。或爲撞鍾。即於夢時自怪其鐘爲木石響。於時忽寤[^遄]知杵音。自告家人我正夢時。惑此舂音將爲鼓響。阿難是人夢中。豈憶靜揺開閉通塞。其形雖寐聞性不昏。縱汝形銷命光遷謝。此性云何爲汝銷滅。以諸衆生從無始來。循諸色聲逐念流轉。曾不開悟性淨妙常。不循所常逐諸生滅。由是生生雜染流轉。若棄生滅守於真常常光現前。根塵識心應時銷落。想相爲塵識情爲垢二俱遠離。則汝法眼應時清明。云何不成無上知覺。

大佛頂如來宻因修證了義諸菩萨萬行首楞嚴經卷第四

音釋

[^溼]: 失入切

[^潬]: 徒亶切水中沙陼也

[^鑛]: 古猛切銅鐵樸也

[^翳]: 於計切障也

[^綮]: 去挺切筋肉結處爲綮

[^霾]: 莫皆切晦也

[^隳]: 許規切壞也

[^黏]: 女廉切膠黏也

[^顙]: 蘇朗切

[^殑]: 其京切

[^擣]: 都皓切手椎也

[^遄]: 市縁切