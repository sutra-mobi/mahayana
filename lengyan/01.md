# 大佛頂如來宻因修證了義諸菩萨萬行首楞嚴經卷第一

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

如是我聞。一時佛在室羅筏城祇桓精舍。與大比丘衆千二百五十人俱。皆是無漏大阿羅漢。佛子住持善超諸有。能於國土成就威儀。從佛轉輪妙堪遺囑。嚴淨毗尼弘範三界。應身無量度脫衆生。拔濟未來越諸塵累。其名曰大智舍利弗。摩訶目揵連。摩訶拘絺羅。富樓那彌多羅尼子。須菩提。優波尼沙陀等而爲上首。復有無量辟支無學并其初心。同來佛所。屬諸比丘休夏自恣。十方菩薩咨決心疑。欽奉慈嚴將求密義。即時如來敷座宴安。爲諸會中宣示深奥。法筵清衆得未曾有。迦陵仙音徧十方界。恒沙菩薩來聚道埸。文殊師利而爲上首。時波斯匿王爲其父王諱日營齋。請佛宮掖自迎如來。廣設珍羞無上妙味。兼復親延諸大菩薩。城中復有長者居士。同時飯僧佇佛來應。佛勑文殊分領菩薩及阿羅漢應諸齋主。唯有阿難先受别請。逺遊未還不遑僧次。旣無上座及阿闍黎。塗中獨歸其日無供。即時阿難執持應器。於所遊城次第循乞。心中初求最後檀越以爲齋主。無問淨穢刹利尊姓及旃陀羅。方行等慈不擇微賤。發意圎成一切衆生無量功德。阿難已知如來世尊。訶須菩提及大迦葉。爲阿羅漢心不均平。欽仰如來開闡無遮度諸疑謗。經彼城隍徐歩郭門。嚴整威儀肅恭齋法。爾時阿難因乞食次經歷婬室。遭大幻術摩登伽女。以娑毗迦羅先梵天呪攝入婬席。婬躬撫摩將毀戒體。如來知彼婬術所加。齋畢旋歸。王及大臣長者居士。俱來隨佛願聞法要。于時世尊頂放百寶無畏光明。光中出生千葉寶蓮。有佛化身結跏趺坐。宣說神呪。勑文殊師利將呪徃護。惡呪銷滅。提奬阿難及摩登伽歸來佛所。阿難見佛頂禮悲泣。恨無始來一向多聞未全道力。殷勤啓請十方如來得成菩提。妙奢摩他三摩禪那最初方便。於時復有恒沙菩薩及諸十方大阿羅漢辟支佛等。俱願樂聞。退坐默然承受聖㫖。佛告阿難汝我同氣。情均天倫當初發心。於我法中見何勝相。頓捨世間深重恩愛。阿難白佛我見如來三十二相。勝妙殊絶形體映徹猶如瑠璃。常自思惟此相非是欲愛所生。何以故欲氣麤濁腥臊交[^遘]膿血雜亂。不能發生勝淨妙明紫金光聚。是以渴仰從佛剃落。佛言善哉阿難。汝等當知一切衆生。從無始來生死相續。皆由不知常住真心性淨明體。用諸妄想。此想不眞故有輪轉。汝今欲研無上菩提眞發明性。應當直心詶我所問。十方如來同一道故。出離生死皆以直心。心言直故。如是乃至終始地位中間。永無諸委曲相。阿難我今問汝。當汝發心縁於如來三十二相。將何所見誰爲愛樂。阿難白佛言世尊如是愛樂用我心目。由目觀見如來勝相心生愛樂。故我發心願捨生死。佛告阿難如汝所說。眞所愛樂因于心目。若不識知心目所在。則不能得降伏塵勞。譬如國王爲賊所侵。發兵討除。是兵要當知賊所在。使汝流轉心目爲咎。吾今問汝唯心與目今何所在。阿難白佛言世尊。一切世間十種異生。同將識心居在身內。縱觀如來青蓮花眼亦在佛面。我今觀此浮根四塵秖在我面。如是識心實居身內。佛告阿難汝今現坐如來講堂。觀祇陀林今何所在。世尊此大重閣清淨講堂在給孤園。今祇陀林實在堂外。阿難汝今堂中先何所見。世尊我在堂中。先見如來次觀大衆。如是外望方[^矚]林園。阿難汝[^矚]林園因何有見。世尊此大講堂戶牖開豁。故我在堂得遠瞻見。爾時世尊在大衆中。舒金色臂摩阿難頂。告示阿難及諸大衆。有三摩提名大佛頂首楞嚴王具足萬行十方如來一門超出妙莊嚴路。汝今諦聽。阿難頂禮伏受慈㫖。佛告阿難如汝所言身在講堂。戶牖開豁遠[^矚]林園。亦有衆生在此堂中。不見如來見堂外者。阿難答言世尊在堂。不見如來能見林泉。無有是處。阿難汝亦如是。汝之心靈一切明了。若汝現前所明了心實在身內。爾時先合了知内身。頗有衆生先見身中後觀外物。縱不能見心肝[^脾]胃。爪生髮長筋轉脉揺。誠合明了如何不知。必不內知云何知外。是故應知汝言覺了能知之心。住在身内無有是處。阿難稽首而白佛言。我聞如來如是法音。悟知我心實居身外。所以者何。譬如燈光然於室中。是燈必能先照室内。從其室門後及庭際。一切衆生不見身中獨見身外。亦如燈光居在室外不能照室。是義必明將無所惑。同佛了義得無妄耶。佛告阿難是諸比丘。適來從我室羅筏城。循乞[^摶]食歸祇陀林。我已宿齋。汝觀比丘一人食時諸人飽不。阿難答言不也世尊。何以故。是諸比丘。雖阿羅漢軀命不同。云何一人能令衆飽。佛告阿難若汝覺了知見之心實在身外。身心相外自不相干。則心所知身不能覺。覺在身際心不能知。我今示汝兜羅綿手。汝眼見時心分别不。阿難答言如是世尊。佛告阿難若相知者云何在外。是故應知汝言覺了能知之心住在身外。無有是處。阿難白佛言世尊如佛所言不見内故不居身内。身心相知不相離故不在身外。我今思惟知在一處。佛言處今何在。阿難言。此了知心。旣不知内而能見外。如我思忖潛伏根裏。猶如有人取瑠璃椀合其兩眼。雖有物合而不留礙。彼根隨見隨即分别。然我覺了能知之心。不見内者爲在根故。分明[^矚]外無障礙者潛根內故。佛告阿難如汝所言。潛根內者猶如瑠璃。彼人當以瑠璃籠眼。當見山河見瑠璃不。如是世尊。是人當以瑠璃籠眼實見瑠璃。佛告阿難汝心若同瑠璃合者。當見山河何不見眼。若見眼者。眼即同境不得成隨。若不能見云何說言此了知心。潛在根内如瑠璃合。是故應知汝言覺了能知之心。潛伏根裏如瑠璃合。無有是處。阿難白佛言世尊我今又作如是思惟。是衆生身腑藏在中竅穴居外。有藏則暗有竅則明。今我對佛開眼見明名爲見外。閉眼見暗名爲見内。是義云何。佛告阿難汝當閉眼見暗之時。此暗境界爲與眼對爲不對眼。若與眼對暗在眼前云何成内。若成内者。居暗室中無日月燈。此室暗中皆汝焦腑。若不對者云何成見。若離外見内對所成。合眼見暗名爲身中。開眼見明何不見面。若不見面内對不成見面若成。此了知心及與眼根。乃在虚空何成在内。若在虚空自非汝體即應如來今見汝面亦是汝身。汝眼已知身合非覺。必汝執言身眼兩覺應有二知。即汝一身應成兩佛。是故應知汝言見暗名見内者無有是處。阿難言我常聞佛開示四衆。由心生故種種法生。由法生故種種心生。我今思惟即思惟體實我心性。隨所合處心則隨有。亦非内外中間三處。佛告阿難汝今說言由法生故種種心生。隨所合處心隨有者。是心無體則無所合。若無有體而能合者。則十九界因七塵合是義不然。若有體者如汝以手自[^挃]其體。汝所知心爲復内出爲從外入。若復内出還見身中。若從外來先合見面。阿難言見是其眼心知非眼爲見非義。佛言若眼能見汝在室中門能見不。則諸已死尚有眼存應皆見物。若見物者云何名死。阿難又汝覺了能知之心若必有體。爲復一體爲有多體。今在汝身爲復徧體爲不徧體。若一體者。則汝以手[^挃]一支時。四支應覺。若咸覺者[^挃]應無在。若[^挃]有所則汝一體自不能成。若多體者則成多人何體爲汝。若徧體者同前所[^挃]。若不徧者當汝觸頭亦觸其足。頭有所覺足應無知。今汝不然。是故應知隨所合處心則隨有無有是處。阿難白佛言。世尊我亦聞佛與文殊等諸法王子談實相時。世尊亦言心不在内亦不在外。如我思惟内無所見外不相知。内無知故在内不成。身心相知在外非義。今相知故復内無見當在中間。佛言汝言中間。中必不迷非無所在。今汝推中中何爲在。爲復在處爲當在身。若在身者在邊非中在中同内。若在處者爲有所表爲無所表。無表同無表則無定。何以故。如人以表表爲中時。東看則西南觀成北。表體旣混心應雜亂。阿難言我所說中非此二種。如世尊言眼色爲縁生於眼識。眼有分别色塵無知。識生其中則爲心在。佛言汝心若在根塵之中。此之心體爲復兼二爲不兼二。若兼二者物體雜亂。物非體知成敵兩立云何爲中。兼二不成非知不知即無體性中何爲相。是故應知當在中間無有是處。阿難白佛言世尊。我昔見佛與大目連須菩提富樓那舍利弗四大弟子共轉法輪。常言覺知分别心性。旣不在内亦不在外。不在中間俱無所在。一切無著名之爲心。則我無著名爲心不。佛告阿難汝言覺知分别心性俱無在者。世間虚空水陸飛行。諸所物象名爲一切。汝不著者爲在爲無。無則同於龜毛兔角云何不著。有不著者不可名無。無相則無非無則相。相有則在云何無著。是故應知一切無著。名覺知心無有是處。爾時阿難在大衆中即從座起。偏袒右肩右膝著地。合掌恭敬而白佛言。我是如來最小之弟。蒙佛慈愛雖今出家猶恃憍憐。所以多聞未得無漏。不能折伏娑毗羅呪。爲彼所轉溺於婬舍。當由不知眞際所詣。惟願世尊。大慈哀愍。開示我等奢摩他路。令諸闡提隳彌戾車。作是語已。五體投地。及諸大衆傾渴翹佇欽聞示誨。爾時世尊從其面門放種種光。其光晃耀如百千日。普佛世界六種震動。如是十方微塵國土一時開現。佛之威神令諸世界合成一界。其世界中所有一切諸大菩薩。皆住本國合掌承聽。佛告阿難一切衆生。從無始來種種顛倒。業種自然如惡叉聚。諸修行人不能得成無上菩提。乃至别成聲聞縁覺。及成外道諸天魔王及魔眷屬。皆由不知二種根本錯亂修習。猶如煑沙欲成嘉饌。縱經塵劫終不能得。云何二種。阿難一者無始生死根本。則汝今者與諸衆生。用攀縁心爲自性者。二者無始菩提涅槃元清淨體。則汝今者識精元明。能生諸縁縁所遺者。由諸衆生遺此本明。雖終日行而不自覺枉入諸趣。阿難汝今欲知奢摩他路願出生死。今復問汝。即時如來舉金色臂屈五輪指。語阿難言汝今見不。阿難言見。佛言汝何所見。阿難言我見如來舉臂屈指。爲光明拳曜我心目。佛言汝將誰見。阿難言我與大衆同將眼見。佛告阿難汝今答我。如來屈指爲光明拳。耀汝心目汝目可見。以何爲心當我拳耀。阿難言如來現今徴心所在。而我以心推窮尋逐。即能推者我將爲心。佛言咄阿難此非汝心。阿難[^矍]然避座合掌起立白佛。此非我心當名何等。佛告阿難此是前塵虚妄相想惑汝眞性。由汝無始至于今生認賊爲子。失汝元常故受輪轉。阿難白佛言世尊我佛寵弟。心愛佛故令我出家。我心何獨供養如來。乃至徧歷恒沙國土。承事諸佛及善知識發大勇猛。行諸一切難行法事皆用此心。縱令謗法永退善根亦因此心。若此發明不是心者。我乃無心同諸土木。離此覺知更無所有。云何如來說此非心。我實驚怖兼此大衆無不疑惑。唯垂大悲開示未悟。爾時世尊開示阿難及諸大衆。欲令心入無生法忍。於師子座摩阿難頂而告之言。如來常說諸法所生唯心所現。一切因果世界微塵因心成體。阿難若諸世界一切所有。其中乃至草葉縷結。詰其根元咸有體性。縱令虚空亦有名貌。何況清淨妙淨明心性一切心而自無體。若汝執吝分别覺觀。所了知性必爲心者。此心即應離諸一切色香味觸。諸塵事業别有全性。如汝今者承聽我法。此則因聲而有分别。縱滅一切見聞覺知。内守幽閑猶爲法塵分别影事。我非勑汝執爲非心。但汝於心。微細[^揣]摩若離前塵有分别性即眞汝心。若分别性離塵無體。斯則前塵分别影事。塵非常住若變滅時。此心則同龜毛兔角。則汝法身同於斷滅。其誰修證無生法忍。即時阿難與諸大衆默然自失。佛告阿難世間一切諸修學人。現前雖成九次第定。不得漏盡成阿羅漢。皆由執此生死妄想誤爲真實。是故汝今雖得多聞不成聖果。阿難聞已重復悲淚五體投地。長跪合掌而白佛言。自我從佛發心出家恃佛威神。常自思惟無勞我修。將謂如來惠我三昧。不知身心本不相代。失我本心。雖身出家心不入道。譬如窮子捨父逃逝。今日乃知雖有多聞。若不修行與不聞等。如人說食終不能飽。世尊我等今者二障所纏。良由不知寂常心性。唯願如來哀愍窮露。發妙明心開我道眼。即時如來從胷卍字涌出寶光。其光晃昱有百千色。十方微塵普佛世界一時周徧。徧灌十方所有寶刹諸如來頂。旋至阿難及諸大衆。告阿難言。吾今爲汝建大法幢。亦令十方一切衆生。獲妙微密性淨明心得清淨眼。阿難汝先答我見光明拳。此拳光明因何所有。云何成拳汝將誰見。阿難言由佛全體閻浮檀金[^赩]如寶山。清淨所生故有光明。我實眼觀五輪指端。屈握示人故有拳相。佛告阿難如來今日實言告汝。諸有智者要以譬喻而得開悟。阿難譬如我拳。若無我手不成我拳。若無汝眼不成汝見。以汝眼根例我拳理。其義均不。阿難言唯然世尊。旣無我眼不成我見。例如來拳事義相類。佛告阿難汝言相類是義不然。何以故。如無手人拳畢竟滅。彼無眼者非見全無。所以者何。汝試於塗詢問盲人汝何所見。彼諸盲人必來答汝。我今眼前唯見黑暗更無他[^矚]。以是義觀前塵自暗見何虧損。阿難言諸盲眼前。唯覩黑暗云何成見。佛告阿難諸盲無眼唯觀黑暗。與有眼人處於暗室。二黑有别爲無有别。如是世尊此暗中人與彼羣盲。二黑校量曾無有異。阿難若無眼人全見前黑。忽得眼光還於前塵。見種種色名眼見者。彼暗中人全見前黑。忽獲燈光亦於前塵。見種種色應名燈見。若燈見者燈能有見自不名燈。又則燈觀何關汝事。是故當知燈能顯色。如是見者是眼非燈。眼能顯色。如是見性是心非眼。阿難雖復得聞是言。與諸大衆口已默然心未開悟。猶冀如來慈音宣示。合掌清心佇佛悲誨。爾時世尊舒兜羅綿網相光手開五輪指。誨勑阿難及諸大衆。我初成道於鹿園中。爲阿若多五比丘等及汝四衆言。一切衆生不成菩提及阿羅漢。皆由客塵煩惱所誤。汝等當時因何開悟今成聖果。時憍陳那起立白佛。我今長老於大衆中獨得解名。因悟客塵二字成果。世尊譬如行客投寄旅亭。或宿或食宿食事畢。俶裝前塗不遑安住。若實主人自無攸徃。如是思惟不住名客住名主人。以不住者名爲客義。又如新霽清暘升天光入隙中。發明空中諸有塵相。塵質揺動虚空寂然。如是思惟澄寂名空揺動名塵。以揺動者名爲塵義。佛言如是。即時如來於大衆中屈五輪指。屈已復開開已又屈。謂阿難言汝今何見。阿難言我見如來百寶輪掌衆中開合。佛告阿難。汝見我手衆中開合。爲是我手有開有合。爲復汝見有開有合。阿難言世尊。寶手衆中開合。我見如來手自開合。非我見性有開有合。佛言誰動誰靜。阿難。言佛手不住而我見性。尚無有靜誰爲無住。佛言如是。如來於是從輪掌中。飛一寶光在阿難右。即時阿難迴首右[^盼]。又放一光在阿難左。阿難又則迴首左[^盼]。佛告阿難。汝頭今日何因揺動。阿難言我見如來出妙寶光來我左右。故左右觀頭自揺動。阿難汝[^盼]佛光左右動頭。爲汝頭動爲復見動。世尊我頭自動而我見性。尚無有止誰爲揺動。佛言如是。於是如來普告大衆。若復衆生以揺動者名之爲塵。以不住者名之爲客。汝觀阿難頭自動揺見無所動。又汝觀我手自開合見無舒卷。云何汝今以動爲身以動爲境。從始洎終念念生滅。遺失真性顛倒行事。性心失眞認物爲己。輪迴是中自取流轉。

大佛頂如來宻因修證了義諸菩萨萬行首楞嚴經卷第一

音釋

[^遘]: 古候切猶結搆也

[^矚]: 之欲切視也

[^脾]: 房脂切土藏也

[^摶]: 徒官切掜聚也

[^挃]: 陟栗切撞也

[^矍]: 居縛切左右驚顧也

[^揣]: 初委切量也

[^赩]: 許力切大赤也

[^盼]: 普患切目流視也