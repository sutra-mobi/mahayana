# 大佛頂如來宻因修證了義諸菩萨萬行首楞嚴經卷第八

> 唐天竺沙門般剌宻帝譯

> 烏萇國沙門彌伽釋迦譯語

> 菩萨戒弟子前正議大夫同中書門下平章事清河房融筆受

阿難如是衆生一一類中。亦各各具十二顛倒。猶如捏目。亂華發生。顛倒妙圎眞淨明心。具足如斯虚妄亂想。汝今修證佛三摩提。於是本因元所亂想。立三漸次方得除滅。如淨器中除去毒蜜。以諸湯水并雜灰香。洗滌其器後貯甘露云何名爲三種漸次。一者修習。除其助因。二者眞修。刳其正性。三者增進。違其現業。云何助因。阿難如是世界十二類生。不能自全依四食住。所謂段食觸食思食識食。是故佛說一切衆生皆依食住。阿難一切衆生。食甘故生。食毒故死。是諸衆生求三摩提。當斷世間五種辛菜。是五種辛熟食發婬生啖增恚。如是世界食辛之人。縱能宣說十二部經。十方天仙嫌其臭穢咸皆遠離。諸餓鬼等因彼食次。舐其脣吻常與鬼住。福德日銷長無利益。是食辛人修三摩地。菩薩天仙十方善神不來守護。大力魔王得其方便。現作佛身來爲說法。非毀禁戒讚婬怒癡。命終自爲魔王眷屬。受魔福盡墮無間獄。阿難修菩提者永斷五辛。是則名爲第一增進修行漸次。云何正性。阿難如是衆生入三摩地。要先嚴持清淨戒律。永斷婬心不餐酒肉。以火淨食無啖生氣。阿難是修行人。若不斷婬及與殺生出三界者無有是處。當觀婬欲猶如毒蛇如見怨賊。先持聲聞四棄八棄執身不動。後行菩薩清淨律儀執心不起。禁戒成就。則於世間。永無相生相殺之業。偷劫不行無相負累。亦於世間不還宿債。是清淨人修三摩地。父母肉身。不須天眼。自然觀見十方世界。覩佛聞法親奉聖㫖。得大神通遊十方界。宿命清淨得無艱險。是則名爲第二增進修行漸次。云何現業。阿難如是清淨持禁戒人心無貪婬。於外六塵不多流逸。因不流逸旋元自歸。塵旣不縁根無所偶。反流全一六用不行。十方國土皎然清淨。譬如瑠璃内懸明月。身心快然妙圎平等獲大安隱。一切如來宻圎淨妙皆現其中。是人即獲無生法忍。從是漸修隨所發行安立聖位。是則名爲第三增進修行漸次。阿難是善男子欲愛乾枯根境不偶。現前殘質不復續生。執心虚明純是智慧。慧性明圎[^鎣]十方界。乾有其慧名乾慧地。欲習初乾未與如來法流水接。即以此心中中流入。圎妙開敷從眞妙圎。重發眞妙妙信常住。一切妄想滅盡無餘。中道純眞名信心住。眞信明了一切圎通。隂處界三不能爲礙。如是乃至過去未來。無數劫中捨身受身。一切習氣皆現在前。是善男子皆能憶念。得無遺忘名念心住。妙圎純眞眞精發化。無始習氣通一精明。唯以精明進趣眞淨名精進心。心精現前純以智慧名慧心住。執持智明周徧寂湛。寂妙常凝名定心住。定光發明明性深入。唯進無退名不退心。心進安然保持不失。十方如來氣分交接名護法心。覺明保持能以妙力。廻佛慈光向佛安住。猶如雙鏡光明相對。其中妙影重重相入名廻向心。心光宻廻獲佛常凝。無上妙淨安住無爲。得無遺失名戒心住。住戒自在能遊十方。所去隨願名願心住。阿難是善男子以眞方便發此十心。心精發暉十用涉入。圎成一心名發心住。心中發明如淨瑠璃。内現精金。以前妙心履以成地名治地住。心地涉知俱得明了。遊履十方得無留礙名修行住。行與佛同受佛氣分。如中隂身自求父母。隂信冥通入如來種名生貴住。旣遊道胎親奉覺胤。如胎已成人相不缺名方便具足住。容貌如佛心相亦同名正心住。身心合成日益增長名不退住。十身靈相一時具足名童眞住。形成出胎親爲佛子名法王子住。表以成人如國大王。以諸國事分委太子。彼刹利王世子長成。陳列灌頂名灌頂住。阿難是善男子成佛子已。具足無量如來妙德。十方隨順名歡喜行。善能利益一切衆生名饒益行。自覺覺他得無違拒名無嗔恨行。種類出生窮未來際。三世平等十方通達名無盡行。一切合同種種法門。得無差誤名離癡亂行。則於同中顯現羣異。一一異相各各見同名善現行。如是乃至十方虚空滿足微塵。一一塵中現十方界。現塵現界不相留礙名無著行。種種現前咸是第一波羅蜜多名尊重行。如是圎融能成十方諸佛軌則名善法行。一一皆是清淨無漏。一眞無爲性本然故名眞實行。阿難。是善男子滿足神通成佛事已。純潔精眞遠諸留患。當度衆生滅諸度相。廻無爲心向涅槃路。名救護一切衆生離衆生相廻向。壞其可壞遠離諸離。名不壞廻向。本覺湛然覺齊佛覺。名等一切佛廻向。精眞發明地如佛地。名至一切處廻向。世界如來互相涉入得無罣礙。名無盡功德藏廻向。於同佛地地中各各生清淨因。依因發揮取涅槃道。名隨順平等善根廻向。眞根旣成十方衆生皆我本性。性圎成就不失衆生。名隨順等觀一切衆生廻向。即一切法離一切相。唯即與離二無所著。名眞如相廻向。眞得所如十方無礙。名無縛解脫廻向。性德圎成法界量滅。名法界無量廻向。阿難是善男子盡是清淨四十一心。次成四種妙圎加行。即以佛覺用爲己心。若出未出猶如鑽火。欲然其木名爲煖地。又以己心成佛所履。若依非依如登髙山。身入虚空下有微礙。名爲頂地。心佛二同善得中道。如忍事人非懷非出。名爲忍地。數量銷滅迷覺中道。二無所目名世第一地。阿難是善男子。於大菩提善得通達。覺通如來盡佛境界。名歡喜地。異性入同同性亦滅。名離垢地。淨極明生名發光地。明極覺滿名燄慧地。一切同異所不能至。名難勝地。無爲眞如性淨明露。名現前地。盡眞如際名遠行地。一眞如心名不動地。發眞如用名善慧地。阿難是諸菩薩從此已往。修習畢功功德圎滿。亦目此地名修習位。慈隂妙雲覆涅槃海名法雲地。如來逆流如是菩薩。順行而至覺際入交名爲等覺。阿難從乾慧心至等覺已。是覺始獲金剛心中初乾慧地。如是重重單[^複]十二。方盡妙覺成無上道。是種種地皆以金剛。觀察如幻十種深喻。奢摩他中。用諸如來毗婆舍那。清淨修證漸次深入。阿難如是皆以三增進故。善能成就五十五位眞菩提路。作是觀者名爲正觀。若他觀者名爲邪觀。爾時文殊師利法王子。在大衆中即從座起。頂禮佛足而白佛言。當何名是經。我及衆生云何奉持。佛告文殊師利。是經名大佛頂悉怛多般怛囉無上寶印十方如來清淨海眼。亦名救護親因度脫阿難。及此㑹中性比丘尼。得菩提心入徧知海。亦名如來宻因修證了義。亦名大方廣妙蓮華王十方佛母陀羅尼呪。亦名灌頂章句諸菩薩萬行首楞嚴。汝當奉持。說是語已。即時阿難及諸大衆。得蒙如來開示宻印般怛羅義。兼聞此經了義名目。頓悟禪那修進聖位。增上妙理心慮虚凝。斷除三界修心六品微細煩惱。即從座起頂禮佛足。合掌恭敬而白佛言。大威德世尊慈音無遮。善開衆生微細沈惑。令我今日身意快然得大饒益。世尊若此妙明眞淨妙心本來徧圎。如是乃至大地草木。[^𧏦]動含靈本元眞如。即是如來成佛眞體。佛體眞實。云何復有地獄餓鬼畜生脩羅人天等道。世尊此道爲復本來自有。爲是衆生妄習生起。世尊如寶蓮香比丘尼。持菩薩戒私行婬欲。妄言行婬非殺非偷無有業報。發是語已先於女根生大猛火。後於節節猛火焼然墮無間獄。瑠璃大王善星比丘。瑠璃爲誅瞿曇族姓。善星妄說一切法空。生身陷入阿鼻地獄。此諸地獄爲有定處爲復自然。彼彼發業各各私受。唯垂大慈發開童蒙。令諸一切持戒衆生。聞決定義歡喜頂戴謹潔無犯。佛告阿難快哉此問。令諸衆生不入邪見。汝今諦聽當爲汝說。阿難一切衆生實本眞淨。因彼妄見有妄習生。因此分開内分外分。阿難内分即是衆生分内。因諸愛染發起妄情。情積不休能生愛水。是故衆生心憶珍羞口中水出。心憶前人或憐或恨目中淚盈。貪求財寶心發愛涎舉體光潤。心著行婬男女二根自然流液。阿難諸愛雖别流結是同。潤溼不升自然從墜此名内分。阿難外分即是衆生分外。因諸渴仰發明虚想。想即不休能生勝氣。是故衆生心持禁戒舉身輕清。心持呪印顧盼雄毅。心欲生天夢想飛舉。心存佛國聖境冥現。事善知識自輕身命。阿難諸想雖别輕舉是同。飛動不沈自然超越。此名外分。阿難一切世間生死相續。生從順習死從變流。臨命終時未捨煖觸。一生善惡俱時頓現。死逆生順二習相交。純想即飛必生天上。若飛心中兼福兼慧及與淨願。自然心開見十方佛。一切淨土隨願徃生。情少想多輕舉非遠。即爲飛仙大力鬼王。飛行夜叉地行羅刹。遊於四天。所去無礙。其中若有善願善心。護持我法。或護禁戒隨持戒人。或護神呪隨持呪者。或護禪定保綏法忍。是等親住如來座下。情想均等不飛不墜生於人間。想明斯聦情幽斯鈍。情多想少流入橫生。重爲毛羣輕爲羽族。七情三想沈下水輪。生於火際。受氣猛火身爲餓鬼。常被焚焼水能害己。無食無飲經百千劫。九情一想下洞火輪。身入風火二交過地。輕生有間重生無間二種地獄。純情即沈入阿鼻獄。若沈心中有謗大乗。毀佛禁戒誑妄說法。虚貪信施濫膺恭敬五逆十重。更生十方阿鼻地獄。循造惡業雖則自招衆同分中兼有元地。阿難此等皆是彼諸衆生自業所感。造十習因受六交報。云何十因。阿難一者婬習交接。發於相磨研磨不休。如是故有大猛火光於中發動。如人以手自相摩觸煖相現前。二習相然故有鐵牀銅柱諸事。是故十方一切如來。色目行婬同名欲火。菩薩見欲如避火坑。二者貪習交計。發於相吸吸攬不止。如是故有積寒堅冰於中凍冽。如人以口吸縮風氣有冷觸生。二習相陵故有吒吒波波羅羅。青赤白蓮寒冰等事。是故十方一切如來。色目多求同名貪水。菩薩見貪如避瘴海。三者慢習交陵。發於相恃馳流不息。如是故有騰逸奔波積波爲水。如人口舌自相綿味因而水發。二習相鼓故有血河灰河熱沙毒海融銅灌吞諸事。是故十方一切如來。色目我慢名飲癡水。菩薩見慢如避巨溺。四者嗔習交衝。發於相忤忤結不息。心熱發火鑄氣爲金。如是故有刀山鐵[^橛]劔樹劔輪斧鉞鎗鋸。如人銜冤殺氣飛動。二習相擊故有宮割斬斫剉刺搥擊諸事。是故十方一切如來。色目嗔恚名利刀劔。菩薩見嗔如避誅戮。五者詐習交誘。發於相調引起不住。如是故有繩木絞校。如水浸田草木生長。二習相延故有杻械枷鎻鞭杖撾棒諸事。是故十方一切如來。色目姦僞同名讒賊。菩薩見詐如畏犲狼。六者誑習交欺。發於相罔誣罔不止。飛心造姦如是故有塵土屎尿穢汙不淨。如塵隨風各無所見。二習相加故有没溺騰擲飛墜漂淪諸事。是故十方一切如來。色目欺誑。同名劫殺。菩薩見誑如踐蛇虺。七者怨習交嫌發于銜恨。如是故有飛石投[^礰]。匣貯車檻甕盛囊撲。如隂毒人懷抱畜惡。二習相吞故有投擲擒捉擊射抛撮諸事。是故十方一切如來。色目怨家名違害鬼。菩薩見怨如飲[^鴆]酒。八者見習交明。如薩迦耶見戒禁取邪悟諸業。發於違拒出生相返。如是故有王使主吏證執文藉。如行路人來往相見。二習相交故有勘問權詐考訊推鞫察訪披究照明善惡童子手執文簿辭辯諸事。是故十方一切如來。色目惡見同名見坑。菩薩見諸虚妄。徧執如入毒壑。九者枉習交加發於誣謗。如是故有合山合石[^碾磑]耕磨。如讒賊人逼枉良善。二習相排故有押捺搥按蹙漉衡度諸事。是故十方一切如來。色目怨謗同名讒虎。菩薩見枉如遭霹靂。十者訟習交諠發於藏覆。如是故有鑒見照燭。如於日中不能藏影。二習相争故有惡友業鏡火珠披露宿業對驗諸事。是故十方一切如來。色目覆藏同名隂賊。菩薩觀覆如戴髙山履於巨海。云何六報。阿難。一切衆生六識造業。所招惡報從六根出。云何惡報從六根出。一者見報招引惡果。此見業交則臨終時。先見猛火滿十方界。亡者神識飛墜乗煙。入無間獄發明二相。一者明見。則能徧見種種惡物生無量畏。二者暗見。寂然不見生無量恐。如是見火。焼聽能爲鑊湯洋銅。焼息能爲黑煙紫燄。焼味能爲焦丸鐵糜。焼觸能爲熱灰爐炭。焼心能生星火迸灑[^煽]鼓空界。二者聞報招引惡果。此聞業交則臨終時。先見波濤没溺天地。亡者神識降注乗流。入無間獄發明二相。一者開聽。聽種種閙精神[^愗]亂。二者閉聽。寂無所聞幽魄沈没。如是聞波。注聞則能爲責爲詰。注見則能爲雷爲吼爲惡毒氣。注息則能爲雨爲霧。灑諸毒虫周滿身體。注味則能爲膿爲血種種雜穢。注觸則能爲畜爲鬼爲糞爲尿。注意則能爲電爲雹摧碎心魄。三者齅報招引惡果。此齅業交則臨終時。先見毒氣充塞遠近。亡者神識從地踊出。入無間獄發明二相。一者通聞。被諸惡氣熏極心擾。二者塞聞。氣掩不通悶絶於地。如是齅氣衝息則能爲質爲履。衝見則能爲火爲炬。衝聽則能爲没爲溺爲洋爲沸。衝味則能爲[^餒]爲爽。衝觸則能爲綻爲爛爲大肉山。有百千眼無量咂食。衝思則能爲灰爲瘴。爲飛砂[^礰]擊碎身體。四者味報招引惡果。此味業交則臨終時。先見鐵網猛燄熾烈周覆世界。亡者神識下透挂網倒懸其頭。入無間獄發明二相。一者吸氣。結成寒冰凍裂身肉。二者吐氣。飛爲猛火焦爛骨髓。如是甞味。歷甞則能爲承爲忍。歷見則能爲然金石。歷聽則能爲利兵刃。歷息則能爲大鐵籠彌覆國土。歷觸則能爲弓爲箭爲弩爲射。歷思則能爲飛熱鐵從空雨下。五者觸報招引惡果。此觸業交則臨終時。先見大山四面來合無復出路。亡者神識見大鐵城。火蛇火狗虎狼師子。牛頭獄卒馬頭羅刹。手執槍[^矟]驅入城門。向無間獄發明二相。一者合觸合山逼體骨肉血[^潰]。二者離觸。刀劔觸身心肝屠裂。如是合觸。歷觸則能爲道爲觀爲㕔爲案。歷見則能爲焼爲爇。歷聽則能爲撞爲擊爲剚爲射。歷息則能爲括爲袋爲考爲縛。歷甞則能爲耕爲鉗爲斬爲截。歷思則能爲墜爲飛爲煎爲炙。六者思報。招引惡果。此思業交則臨終時。先見惡風吹壞國土。亡者神識被吹上空旋落乗風。墮無間獄發明二相。一者不覺。迷極則荒奔走不息。二者不迷。覺知則苦無量煎焼痛深難忍。如是邪思。結思則能爲方爲所。結見則能爲鑒爲證。結聽則能爲大合石。爲冰爲霜爲土爲霧。結息則能爲大火車火船火檻。結甞則能爲大呌喚爲悔爲泣。結觸則能爲大爲小。爲一日中萬生萬死爲偃爲仰。阿難是名地獄十因六果。皆是衆生迷妄所造。若諸衆生惡業同造。入阿鼻獄受無量苦經無量劫。六根各造及彼所作兼境兼根。是人則入八無間獄。身口意三作殺盗婬。是人則入十八地獄。三業不兼中間或爲一殺一盜。是人則入三十六地獄。見見一根單犯一業。是人則入一百八地獄。由是衆生别作别造。於世界中入同分地。妄想發生非本來有。復次阿難是諸衆生非破律儀。犯菩薩戒毀佛涅槃。諸餘雜業歷劫焼然。後還罪畢受諸鬼形。若於本因。貪物爲罪是人罪畢。遇物成形名爲怪鬼。貪色爲罪是人罪畢。遇風成形名爲[^魃]鬼。貪惑爲罪是人罪畢。遇畜成形名爲魅鬼。貪恨爲罪是人罪畢。遇蟲成形名蠱毒鬼。貪憶爲罪是人罪畢。遇衰成形名爲厲鬼。貪慠爲罪是人罪畢。遇氣成形名爲餓鬼。貪罔爲罪是人罪畢。遇幽爲形名爲魘鬼。貪明爲罪是人罪畢。遇精爲形名魍魎鬼。貪成爲罪是人罪畢。遇明爲形名役使鬼。貪黨爲罪是人罪畢。遇人爲形名傳送鬼。阿難是人皆以純情墜落。業火焼乾上出爲鬼。此等皆是自妄想業之所招引。若悟菩提則妙圎明本無所有。復次阿難鬼業旣盡。則情與想二俱成空。方於世間。與元負人怨對相值。身爲畜生酬其宿債。物怪之鬼物銷報盡。生於世間多爲梟類。風[^魃]之鬼風銷報盡。生於世間多爲咎徴一切異類。畜魅之鬼畜死報盡。生於世間多爲狐類。蟲蠱之鬼蠱滅報盡。生於世間多爲毒類。衰厲之鬼衰窮報盡。生於世間多爲[^蛔]類。受氣之鬼氣銷報盡。生於世間多爲食類。綿幽之鬼幽銷報盡。生於世間多爲服類。和精之鬼和銷報盡。生於世間多爲應類。明靈之鬼明滅報盡。生於世間多爲休徴一切諸類。依人之鬼人亡報盡。生於世間多爲循類。阿難是等皆以業火乾枯。酬其宿債傍爲畜生。此等亦皆自虚妄業之所招引。若悟菩提。則此妄縁本無所有。如汝所言寶蓮香等。及瑠璃王善星比丘。如是惡業本自發明。非從天降亦非地出。亦非人與。自妄所招還自來受。菩提心中皆爲浮虚妄想凝結。復次阿難從是畜生酬償先債。若彼酬者分越所酬。此等衆生還復爲人返徴其剰。如彼有力兼有福德。則於人中不捨人身酬還彼力。若無福者還爲畜生償彼餘直。阿難當知若用錢物。或役其力償足自停。如於中間殺彼身命或食其肉。如是乃至經微塵劫。相食相誅猶如轉輪。互爲髙下無有休息。除奢摩他及佛出世不可停寢。汝今應知彼梟倫者酬足復形。生人道中叅合頑類。彼咎徴者酬足復形。生人道中叅合愚類。彼狐倫者酬足復形。生人道中叅於很類。彼毒倫者酬足復形。生人道中叅合庸類。彼[^蛔]倫者酬足復形。生人道中叅合微類。彼食倫者酬足復形。生人道中叅合柔類。彼服倫者酬足復形。生人道中叅合勞類。彼應倫者酬足復形。生人道中叅於文類。彼休徴者酬足復形。生人道中叅合明類。彼諸循倫酬足復形。生人道中叅於達類。阿難是等皆以宿債畢酬復形人道。皆無始來業計顛倒相生相殺。不遇如來不聞正法。於塵勞中法爾輪轉。此輩名爲可憐愍者。阿難復有從人不依正覺修三摩地。别修妄念。存想固形遊於山林。人不及處有十種仙。阿難彼諸衆生。堅固服餌而不休息。食道圎成名地行仙。堅固草木而不休息。藥道圎成名飛行仙。堅固金石而不休息。化道圎成名遊行仙。堅固動止而不休息。氣精圎成名空行仙。堅固津液而不休息。潤德圎成名天行仙。堅固精色而不休息。吸粹圎成名通行仙。堅固呪禁而不休息。術法圎成名道行仙。堅固思念而不休息。思憶圎成名照行仙。堅固交遘而不休息。感應圎成名精行仙。堅固變化而不休息。覺悟圎成名絶行仙。阿難是等皆於人中鍊心不修正覺。别得生理壽千萬嵗。休止深山或大海島絶於人境。斯亦輪廻妄想流轉不修三昧。報盡還來散入諸趣。阿難諸世間人不求常住。未能捨諸妻妾恩愛。於邪婬中心不流逸澄[^鎣]生明。命終之後鄰於日月。如是一類名四天王天。於己妻房婬愛微薄。於淨居時不得全味。命終之後超日月明居人間頂。如是一類名忉利天。逢欲暫交去無思憶。於人間世動少靜多。命終之後於虚空中朗然安住。日月光明上照不及。是諸人等自有光明。如是一類名須燄摩天。一切時靜。有應觸來未能違戾。命終之後上升精微。不接下界諸人天境。乃至劫壞三災不及。如是一類名兠率陀天。我無欲心應汝行事。於横陳時味如[^嚼]蠟。命終之後生越化地。如是一類名樂變化天。無世間心同世行事。於行事交了然超越。命終之後徧能出超化無化境。如是一類名他化自在天。阿難如是六天。形雖出動心迹尚交。自此已還名爲欲界。

大佛頂如來宻因修證了義諸菩萨萬行首楞嚴經卷第八


音釋

[^鎣]: 縈定切瑩徹也

[^複]: 方六切重也

[^𧏦]: 而兗切蟲動貌

[^橛]: 其月切

[^鴆]: 直禁切毒鳥名

[^礰]: 郎擊切

[^碾磑]: 碾女箭切轢器也磑魚對切䃺也

[^煽]: 式戰切熾盛也

[^愗]: 莫候切愚貌

[^餒]: 奴罪切飢餒也

[^矟]: 所角切兵器也

[^潰]: 胡對切決也

[^魃]: 蒲撥切旱妖也

[^蛔]: 户恢切

[^嚼]: 疾雀切咀嚼也