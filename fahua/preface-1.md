# 御製大乗妙法蓮華經序

昔如來於[^耆闍崛]山中。與大阿羅漢阿若憍陳如。摩訶迦葉無量等衆。演說大乗真經。名無量義。是時天雨寶華[^布濩]充滿。慧光現瑞洞燭幽顯。普佛世界六種震動。一切人天得未曾有。咸皆歡喜讚歎。以爲是經乃諸佛如來祕宻之藏。神妙[^叵測]。廣大難名。所以拔滯溺之沉流。拯昏迷之失性。功德弘遠莫可[^涯涘]。[^泝]求其源。肇彼竺乾流於震旦。爰自西晉沙門竺法護者初加翻譯。名曰正法華。暨東晉[^龜茲]三藏法師鳩摩羅什重翻。名曰妙法蓮華。至隋天竺沙門闍那[^笈]多所翻者。亦名妙法。雖三經文理重沓互陳。而惟三藏法師獨得其旨。第歷世既遠不無訛謬。匪資刋正漸致多疑。用是特加讎校。仍命鏤梓以廣其傳。嗚呼。如來愍諸衆生有種種性。種種欲。種種行。種種憶想分别。歷劫纏繞無有出期。乃爲此大事因縁現世。敷暢妙旨。作殊勝方便。俾皆得度脫超登正覺。此誠濟海之津梁而燭幽之慧炬也。善男子。善女人。一切衆生。能秉心至誠持誦佩服頂禮供養。即離一切苦惱。除一切業障。解一切生死之厄。不[^啻]如飢之得食。如渴之得飲。如寒之得火。如熱之得涼。如貧之得寶。如病之得醫。如子之得母。如渡之得舟。其爲快適欣慰。有不可言。噫。道非經無以寓。法非經無以傳。縁經以求法。縁法以悟道。方識是經之旨清淨微妙第一希有。遵之者則身臻康泰。諸種善根圎滿具足。如蓮華出水不染淤泥。即得五藴皆空。六根清淨。[^遄躋]上善以成於正覺者不難矣。苟或沉迷[^膠固]。甘心墮落絶滅善根。則身[^罹]苦趣。輪回於生死之域者。其有紀極哉。雖然善惡兩途由人所趨。爲善獲吉。爲惡獲凶。幽明果報不爽[^錙銖]。觀於是經者。尚戒之哉。尚勉之哉。

永樂十八年四月十七日

音釋

[^耆闍崛]: 梵語也此云鷲峯耆渠伊切闍時遮切崛渠勿切

[^布濩]: 濩胡故切布濩流散也

[^叵測]: 叵普火切不可也

[^涯涘]: 涘牀史切水厓也

[^泝]: 蘇故切逆流而上曰泝

[^龜茲]: 龜音丘茲音慈龜茲国名

[^笈]: 極曄切

[^啻]: 施智切不啻謂不止如是也

[^遄躋]: 遄淳沿切疾也躋牋西切登也

[^膠固]: 膠居肴切黏也

[^罹]: 鄰知切遭也

[^錙銖]: 錙莊持切八銖曰錙銖慵朱切十絫爲銖
