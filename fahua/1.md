# 妙法蓮華經卷第一

> 姚秦三藏法師鳩摩羅什奉 詔譯

## 序品第一

如是我聞。一時。佛住王舍城耆闍崛山中。與大比丘衆萬二千人俱。皆是阿羅漢。諸漏已盡。無復煩惱。逮得己利。盡諸有結。心得自在。其名曰。阿若憍陳如。摩訶迦葉。優樓頻螺迦葉。伽耶迦葉。那提迦葉。舍利弗。大目揵連。摩訶迦旃延。[^阿㝹樓䭾]。劫賔那。憍梵波提。離婆多。畢陵伽婆蹉。薄拘羅。[^摩訶拘絺羅]。難陀。孫陀羅難陀。富樓那彌多羅尼子。須菩提。阿難。羅睺羅。如是衆所知識大阿羅漢等。復有學。無學二千人。摩訶波闍波提比丘尼。與眷屬六千人俱。羅睺羅母耶輸陀羅比丘尼。亦與眷屬俱。菩薩摩訶薩八萬人。皆於阿耨多羅三藐三菩提不退轉。皆得陀羅尼。樂說辯才。轉不退轉法輪。供養無量百千諸佛。於諸佛所植衆德本。常爲諸佛之所稱歎。以慈修身。善入佛慧。通達大智。到於彼岸。名稱普聞無量世界。能度無數百千衆生。其名曰。文殊師利菩薩。觀世音菩薩。得大勢菩薩。常精進菩薩。不休息菩薩。寶掌菩薩。藥王菩薩。勇施菩薩。寶月菩薩。月光菩薩。滿月菩薩。大力菩薩。無量力菩薩。越三界菩薩。跋陀婆羅菩薩。彌勒菩薩。寶積菩薩。導師菩薩。如是等菩薩摩訶薩八萬人俱。爾時。釋提桓因與其眷屬二萬天子俱。復有名月天子。普香天子。寶光天子。四大天王與其眷屬萬天子俱。自在天子。大自在天子。與其眷屬三萬天子俱。娑婆世界主梵天王。尸棄大梵。光明大梵等。與其眷屬萬二千天子俱。有八龍王。難陀龍王。跋難陀龍王。娑伽羅龍王。和脩吉龍王。德叉迦龍王。阿那婆達多龍王。摩那斯龍王。優鉢羅龍王等。各與若干百千眷屬俱。有四緊那羅王。法緊那羅王。妙法緊那羅王。大法緊那羅王。持法緊那羅王。各與若干百千眷屬俱。有四乾闥婆王。樂乾闥婆王。樂音乾闥婆王。美乾闥婆王。美音乾闥婆王。各與若干百千眷屬俱。有四阿脩羅王。婆稚阿脩羅王。佉羅騫䭾阿脩羅王。毗摩質多羅阿脩羅王。羅睺阿脩羅王。各與若干百千眷屬俱。有四迦樓羅王。大威德迦樓羅王。大身迦樓羅王。大滿迦樓羅王。如意迦樓羅王。各與若干百千眷屬俱。韋提希子阿闍世王。與若干百千眷屬俱。各禮佛足。退坐一面。爾時世尊。四衆圍繞。供養恭敬。尊重讚歎。爲諸菩薩說大乗經。名無量義。教菩薩法。佛所護念。佛說此經已。結跏趺坐。入於無量義處三昧。身心不動。是時。天雨曼陀羅華。摩訶曼陀羅華。曼殊沙華。摩訶曼殊沙華。而散佛上。及諸大衆。普佛世界。六種震動。爾時。㑹中比丘。比丘尼。優婆塞。優婆夷。天。龍。夜叉。乾闥婆。阿修羅。迦樓羅。緊那羅。摩睺羅伽。人非人。及諸小王。轉輪聖王。是諸大衆。得未曾有。歡喜合掌。一心觀佛。爾時。佛放眉間白毫相光。照東方萬八千世界。靡不周徧。下至阿鼻地獄。上至阿迦尼吒天。於此世界。盡見彼土六趣衆生。又見彼土。現在諸佛。及聞諸佛所說經法。并見彼諸比丘。比丘尼。優婆塞。優婆夷。諸修行得道者。復見諸菩薩摩訶薩。種種因縁。種種信解。種種相貌。行菩薩道。復見諸佛般涅槃者。復見諸佛般涅槃後。以佛舍利起七寶塔。爾時。彌勒菩薩作是念。今者世尊現神變相。以何因縁而有此瑞。今佛世尊入于三昧。是不可思議。現希有事。當以問誰。誰能荅者。復作此念。是文殊師利法王之子。已曾親近供養過去無量諸佛。必應見此希有之相。我今當問。爾時比丘。比丘尼。優婆塞。優婆夷。及諸天龍鬼神等。咸作此念。是佛光明神通之相。今當問誰。爾時。彌勒菩薩欲自決疑。又觀四衆比丘。比丘尼。優婆塞。優婆夷。及諸天龍鬼神等。衆㑹之心。而問文殊師利言。以何因縁而有此瑞。神通之相。放大光明。照于東方萬八千土。悉見彼佛國界莊嚴。於是彌勒菩薩欲重宣此義。以偈問曰。

文殊師利  導師何故

眉間白毫  大光普照

雨曼陀羅  曼殊沙華

栴檀香風  悅可衆心

以是因縁  地皆嚴淨

而此世界  六種震動

時四部衆  咸皆歡喜

身意快然  得未曾有

眉間光明  照于東方

萬八千土  皆如金色

從阿鼻獄  上至有頂

諸世界中  六道衆生

生死所趣  善惡業縁

受報好醜  於此悉見

又覩諸佛  聖主師子

演說經典  微妙第一

其聲清淨  出柔輭音

教諸菩薩  無數億萬

梵音深妙  令人樂聞

各於世界  講說正法

種種因縁  以無量喻

照明佛法  開悟衆生

若人遭苦  厭老病死

爲說涅槃  盡諸苦際

若人有福  曾供養佛

志求勝法  爲說縁覺

若有佛子  修種種行

求無上慧  爲說淨道

文殊師利  我住於此

見聞若斯  及千億事

如是衆多  今當略說

我見彼土  恒沙菩薩

種種因縁  而求佛道

或有行施  金銀珊瑚

真珠摩尼  硨磲碼碯

金剛諸珍  奴婢車乗

寶飾輦輿  歡喜布施

廻向佛道  願得是乗

三界第一  諸佛所歎

或有菩薩  駟馬寶車

[^欄楯]華蓋  軒飾布施

復見菩薩  身肉手足

及妻子施  求無上道

又見菩薩  頭目身體

欣樂施與  求佛智慧

文殊師利  我見諸王

徃詣佛所  問無上道

便捨樂土  宮殿臣妾

剃除鬚髮  而被法服

或見菩薩  而作比丘

獨處閑靜  樂誦經典

又見菩薩  勇猛精進

入於深山  思惟佛道

又見離欲  常處空閑

深修禪定  得五神通

又見菩薩  安禪合掌

以千萬偈  讚諸法王

復見菩薩  智深志固

能問諸佛  聞悉受持

又見佛子  定慧具足

以無量喻  爲衆講法

欣樂說法  化諸菩薩

破魔兵衆  而擊法鼓

又見菩薩  寂然宴默

天龍恭敬  不以爲喜

又見菩薩  處林放光

濟地獄苦  令入佛道

又見佛子  未甞睡眠

經行林中  勤求佛道

又見具戒  威儀無缺

淨如寶珠  以求佛道

又見佛子  住忍辱力

增上慢人  惡罵[^捶打]

皆悉能忍  以求佛道

又見菩薩  離諸戲笑

及癡眷屬  親近智者

一心除亂  攝念山林

億千萬歲  以求佛道

或見菩薩  肴饍飲食

百種湯藥  施佛及僧

名衣上服  價直千萬

或無價衣  施佛及僧

千萬億種  栴檀寶舍

衆妙卧具  施佛及僧

清淨園林  華果茂盛

流泉浴池  施佛及僧

如是等施  種種微妙

歡喜無厭  求無上道

或有菩薩  說寂滅法

種種教詔  無數衆生

或見菩薩  觀諸法性

無有二相  猶如虚空

又見佛子  心無所著

以此妙慧  求無上道

文殊師利  又有菩薩

佛滅度後  供養舍利

又見佛子  造諸塔廟

無數恒沙  嚴飾國界

寶塔髙妙  五千由旬

縱廣正等  二千由旬

一一塔廟  各千幢旛

珠交露幔  寶鈴和鳴

諸天龍神  人及非人

香華伎樂  常以供養

文殊師利  諸佛子等

爲供舍利  嚴飾塔廟

國界自然  殊特妙好

如天樹王  其華開敷

佛放一光  我及衆㑹

見此國界  種種殊妙

諸佛神力  智慧希有

放一淨光  照無量國

我等見此  得未曾有

佛子文殊  願決衆疑

四衆欣仰  瞻仁及我

世尊何故  放斯光明

佛子時答  決疑令喜

何所饒益  演斯光明

佛坐道場  所得妙法

爲欲說此  爲當授記

示諸佛土  衆寶嚴淨

及見諸佛  此非小縁

文殊當知  四衆龍神

瞻察仁者  爲說何等

爾時。文殊師利語彌勒菩薩摩訶薩。及諸大士。善男子等。如我惟忖。今佛世尊欲說大法。雨大法雨。吹大法螺。擊大法鼓。演大法義。諸善男子。我於過去諸佛。曾見此瑞。放斯光已。即說大法。是故當知今佛現光。亦復如是。欲令衆生。咸得聞知一切世間難信之法。故現斯瑞。諸善男子。如過去無量無邊不可思議阿僧祇劫。爾時有佛。號日月燈明如來。應供。正徧知。明行足。善逝。世間解。無上士。調御丈夫。天人師。佛。世尊。演說正法。初善。中善。後善。其義深遠。其語巧妙。純一無雜。具足清白梵行之相。爲求聲聞者。說應四諦法。度生老病死。究竟涅槃。爲求辟支佛者。說應十二因縁法。爲諸菩薩。說應六波羅蜜。令得阿耨多羅三藐三菩提。成一切種智。次復有佛。亦名日月燈明。次復有佛。亦名日月燈明。如是二萬佛皆同一字。號日月燈明。又同一姓。姓頗羅墮。彌勒當知。初佛後佛。皆同一字。名日月燈明。十號具足。所可說法。初中後善。其最後佛未出家時。有八王子。一名有意。二名善意。三名無量意。四名寶意。五名增意。六名除疑意。七名響意。八名法意。是八王子。威德自在。各領四天下。是諸王子。聞父出家。得阿耨多羅三藐三菩提。悉捨王位。亦隨出家。發大乗意。常修梵行。皆爲法師。已於千萬佛所。植諸善本。是時。日月燈明佛說大乗經。名無量義。教菩薩法。佛所護念。說是經已。即於大衆中結跏趺坐。入於無量義處三昧。身心不動。是時。天雨曼陀羅華。摩訶曼陀羅華。曼殊沙華。摩訶曼殊沙華。而散佛上。及諸大衆。普佛世界。六種震動。爾時㑹中。比丘。比丘尼。優婆塞。優婆夷。天。龍。夜叉。乾闥婆。阿修羅。迦樓羅。緊那羅。摩睺羅伽。人非人。及諸小王。轉輪聖王等。是諸大衆。得未曾有。歡喜合掌。一心觀佛。爾時。如來放眉間白毫相光。照東方萬八千佛土。靡不周徧。如今所見。是諸佛土。彌勒當知。爾時㑹中有二十億菩薩樂欲聽法。是諸菩薩見此光明普照佛土。得未曾有。欲知此光所爲因縁。時有菩薩名曰妙光。有八百弟子。是時日月燈明佛從三昧起。因妙光菩薩說大乗經。名妙法蓮華。教菩薩法。佛所護念。六十小劫。不起于座。時㑹聽者。亦坐一處。六十小劫。身心不動。聽佛所說。謂如食頃。是時衆中。無有一人。若身若心而生懈惓。日月燈明佛於六十小劫。說是經已。即於梵。魔。沙門。婆羅門。及天。人。阿修羅衆中。而宣此言。如來於今日中夜。當入無餘涅槃。時有菩薩名曰德藏。日月燈明佛即授其記。告諸比丘。是德藏菩薩次當作佛。號曰淨身。多陀阿伽度阿羅訶三藐三佛陀。佛授記已。便於中夜。入無餘涅槃。佛滅度後。妙光菩薩持妙法蓮華經。滿八十小劫。爲人演說。日月燈明佛八子。皆師妙光。妙光教化。令其堅固阿耨多羅三藐三菩提。是諸王子。供養無量百千萬億佛已。皆成佛道。其最後成佛者。名曰然燈。八百弟子中有一人。號曰求名。貪著利養。雖復讀誦衆經而不通利。多所忘失。故號求名。是人亦以種諸善根因縁故。得值無量百千萬億諸佛。供養恭敬。尊重讚歎。彌勒當知。爾時妙光菩薩豈異人乎。我身是也。求名菩薩。汝身是也。今見此瑞與本無異。是故惟忖。今日如來當說大乗經。名妙法蓮華。教菩薩法。佛所護念。爾時。文殊師利於大衆中。欲重宣此義。而說偈言。

我念過去世  無量無數劫

有佛人中尊  號日月燈明

世尊演說法  度無量衆生

無數億菩薩  令入佛智慧

佛未出家時  所生八王子

見大聖出家  亦隨修梵行

時佛說大乗  經名無量義

於諸大衆中  而爲廣分别

佛說此經已  即於法座上

跏趺坐三昧  名無量義處

天雨曼陀華  天鼓自然鳴

諸天龍鬼神  供養人中尊

一切諸佛土  即時大震動

佛放眉間光  現諸希有事

此光照東方  萬八千佛土

示一切衆生  生死業報處

有見諸佛土  以衆寶莊嚴

瑠璃玻瓈色  斯由佛光照

及見諸天人  龍神夜叉衆

乾闥緊那羅  各供養其佛

又見諸如來  自然成佛道

身色如金山  端嚴甚微妙

如淨瑠璃中  內現真金像

世尊在大衆  敷演深法義

一一諸佛土  聲聞衆無數

因佛光所照  悉見彼大衆

或有諸比丘  在於山林中

精進持淨戒  猶如護明珠

又見諸菩薩  行施忍辱等

其數如恒沙  斯由佛光照

又見諸菩薩  深入諸禪定

身心寂不動  以求無上道

又見諸菩薩  知法寂滅相

各於其國土  說法求佛道

爾時四部衆  見日月燈佛

現大神通力  其心皆歡喜

各各自相問  是事何因縁

天人所奉尊  適從三昧起

讚妙光菩薩  汝爲世間眼

一切所歸信  能奉持法藏

如我所說法  唯汝能證知

世尊既讚歎  令妙光歡喜

說是法華經  滿六十小劫

不起於此座  所說上妙法

是妙光法師  悉皆能受持

佛說是法華  令衆歡喜已

尋即於是日  告於天人衆

諸法實相義  已爲汝等說

我今於中夜  當入於涅槃

汝一心精進  當離於放逸

諸佛甚難值  億劫時一遇

世尊諸子等  聞佛入涅槃

各各懷悲惱  佛滅一何速

聖主法之王  安慰無量衆

我若滅度時  汝等勿憂怖

是德藏菩薩  於無漏實相

心已得通達  其次當作佛

號曰爲淨身  亦度無量衆

佛此夜滅度  如薪盡火滅

分布諸舍利  而起無量塔

比丘比丘尼  其數如恒沙

倍復加精進  以求無上道

是妙光法師  奉持佛法藏

八十小劫中  廣宣法華經

是諸八王子  妙光所開化

堅固無上道  當見無數佛

供養諸佛已  隨順行大道

相繼得成佛  轉次而授記

最後天中天  號曰然燈佛

諸仙之導師  度脫無量衆

是妙光法師  時有一弟子

心常懷懈怠  貪著於名利

求名利無厭  多遊族姓家

棄捨所習誦  廢忘不通利

以是因縁故  號之爲求名

亦行衆善業  得見無數佛

供養於諸佛  隨順行大道

具六波羅蜜  今見釋師子

其後當作佛  號名曰彌勒

廣度諸衆生  其數無有量

彼佛滅度後  懈怠者汝是

妙光法師者  今則我身是

我見燈明佛  本光瑞如此

以是知今佛  欲說法華經

今相如本瑞  是諸佛方便

今佛放光明  助發實相義

諸人今當知  合掌一心待

佛當雨法雨  充足求道者

諸求三乗人  若有疑悔者

佛當爲除斷  令盡無有餘

## 方便品第二

爾時。世尊從三昧安詳而起。告舍利弗。諸佛智慧甚深無量。其智慧門。難解難入。一切聲聞。辟支佛所不能知。所以者何。佛曾親近百千萬億無數諸佛。盡行諸佛無量道法。勇猛精進。名稱普聞。成就甚深未曾有法。隨宜所說。意趣難解。舍利弗。吾從成佛已來。種種因縁。種種譬喻。廣演言教。無數方便引導衆生。令離諸著。所以者何。如來方便知見波羅蜜。皆已具足。舍利弗。如來知見。廣大深遠。無量無礙。力無所畏。禪定解脫三昧。深入無際。成就一切未曾有法。舍利弗。如來能種種分别。巧說諸法。言辭柔輭。悅可衆心。舍利弗。取要言之。無量無邊未曾有法。佛悉成就。止。舍利弗。不須復說。所以者何。佛所成就第一希有難解之法。唯佛與佛乃能究盡諸法實相。所謂諸法。如是相。如是性。如是體。如是力。如是作。如是因。如是縁。如是果。如是報。如是本末究竟等。爾時。世尊欲重宣此義。而說偈言。

世雄不可量  諸天及世人

一切衆生類  無能知佛者

佛力無所畏  解脫諸三昧

及佛諸餘法  無能測量者

本從無數佛  具足行諸道

甚深微妙法  難見難可了

於無量億劫  行此諸道已

道場得成果  我已悉知見

如是大果報  種種性相義

我及十方佛  乃能知是事

是法不可示  言辭相寂滅

諸餘衆生類  無有能得解

除諸菩薩衆  信力堅固者

諸佛弟子衆  曾供養諸佛

一切漏已盡  住是最後身

如是諸人等  其力所不堪

假使滿世間  皆如舍利弗

盡思共度量  不能測佛智

正使滿十方  皆如舍利弗

及餘諸弟子  亦滿十方刹

盡思共度量  亦復不能知

辟支佛利智  無漏最後身

亦滿十方界  其數如竹林

斯等共一心  於億無量劫

欲思佛實智  莫能知少分

新發意菩薩  供養無數佛

了達諸義趣  又能善說法

如稻麻竹葦  充滿十方刹

一心以妙智  於恒河沙劫

咸皆共思量  不能知佛智

不退諸菩薩  其數如恒沙

一心共思求  亦復不能知

又告舍利弗  無漏不思議

甚深微妙法  我今已具得

唯我知是相  十方佛亦然

舍利弗當知  諸佛語無異

於佛所說法  當生大信力

世尊法久後  要當說真實

告諸聲聞衆  及求縁覺乗

我令脫苦縛  逮得涅槃者

佛以方便力  示以三乗教

衆生處處著  引之令得出

爾時。大衆中有諸聲聞。漏盡阿羅漢阿若憍陳如等千二百人。及發聲聞辟支佛心。比丘。比丘尼。優婆塞。優婆夷。各作是念。今者世尊。何故慇懃稱歎方便。而作是言。佛所得法。甚深難解。有所言說。意趣難知。一切聲聞。辟支佛所不能及。佛說一解脫義。我等亦得此法到於涅槃。而今不知是義所趣。爾時。舍利弗知四衆心疑。自亦未了。而白佛言。世尊。何因何縁。慇勤稱歎諸佛第一方便。甚深微妙難解之法。我自昔來。未曾從佛聞如是說。今者。四衆咸皆有疑。唯願世尊。敷演斯事。世尊何故。慇勤稱歎甚深微妙難解之法。爾時。舍利弗欲重宣此義。而說偈言。

慧日大聖尊  久乃說是法

自說得如是  力無畏三昧

禪定解脫等  不可思議法

道場所得法  無能發問者

我意難可測  亦無能問者

無問而自說  稱歎所行道

智慧甚微妙  諸佛之所得

無漏諸羅漢  及求涅槃者

今皆墮疑網  佛何故說是

其求縁覺者  比丘比丘尼

諸天龍鬼神  及乾闥婆等

相視懷猶豫  瞻仰兩足尊

是事爲云何  願佛爲解說

於諸聲聞衆  佛說我第一

我今自於智  疑惑不能了

爲是究竟法  爲是所行道

佛口所生子  合掌瞻仰待

願出微妙音  時爲如實說

諸天龍神等  其數如恒沙

求佛諸菩薩  大數有八萬

又諸萬億國  轉輪聖王至

合掌以敬心  欲聞具足道

爾時。佛告舍利弗。止。止。不須復說。若說是事。一切世間諸天及人。皆當驚疑。舍利弗重白佛言。世尊。唯願說之。唯願說之。所以者何。是㑹無數百千萬億阿僧祇衆生。曾見諸佛。諸根猛利。智慧明了。聞佛所說。則能敬信。爾時。舍利弗欲重宣此義。而說偈言。

法王無上尊  惟說願勿慮

是㑹無量衆  有能敬信者

佛復止舍利弗。若說是事。一切世間天人阿修羅。皆當驚疑。增上慢比丘。將墜於大坑。爾時。世尊重說偈言。

止止不須說  我法妙難思

諸增上慢者  聞必不敬信

爾時。舍利弗重白佛言。世尊。惟願說之。惟願說之。今此㑹中。如我等比。百千萬億。世世已曾從佛受化。如此人等必能敬信。長夜安隱。多所饒益。爾時。舍利弗欲重宣此義。而說偈言。

無上兩足尊  願說第一法

我爲佛長子  惟垂分别說

是㑹無量衆  能敬信此法

佛已曾世世  教化如是等

皆一心合掌  欲聽受佛語

我等千二百  及餘求佛者

願爲此衆故  惟垂分别說

是等聞此法  則生大歡喜

爾時。世尊告舍利弗。汝已慇勤三請。豈得不說。汝今諦聽。善思念之。吾當爲汝分别解說。說此語時。㑹中有比丘。比丘尼。優婆塞。優婆夷五千人等。即從座起。禮佛而退。所以者何。此輩罪根深重。及憎上慢。未得謂得。未證謂證。有如此失。是以不住。世尊默然而不制止。爾時。佛告舍利弗。我今此衆。無復枝葉。純有貞實。舍利弗。如是增上慢人。退亦佳矣。汝今善聽。當爲汝說。舍利弗言。唯然。世尊。願樂欲聞。佛告舍利弗。如是妙法。諸佛如來時乃說之。如優曇鉢華。時一現耳。舍利弗。汝等當信佛之所說。言不虚妄。舍利弗。諸佛隨宜說法。意趣難解。所以者何。我以無數方便。種種因縁。譬喻言辭。演說諸法。是法。非思量分别之所能解。唯有諸佛乃能知之。所以者何。諸佛世尊。唯以一大事因縁故。出現於世。舍利弗。云何名諸佛世尊。唯以一大事因縁故。出現於世。諸佛世尊。欲令衆生開佛知見。使得清淨故。出現於世。欲示衆生佛之知見故。出現於世。欲令衆生悟佛知見故。出現於世。欲令衆生入佛知見道故。出現於世。舍利弗。是爲諸佛以一大事因縁故。出現於世。佛告舍利弗。諸佛如來。但教化菩薩。諸有所作。常爲一事。唯以佛之知見。示悟衆生。舍利弗。如來但以一佛乗故。爲衆生說法。無有餘乗。若二若三。舍利弗。一切十方諸佛。法亦如是。舍利弗。過去諸佛。以無量無數方便。種種因縁。譬喻言辭。而爲衆生演說諸法。是法皆爲一佛乗故。是諸衆生。從諸佛聞法。究竟皆得一切種智。舍利弗。未來諸佛當出於世。亦以無量無數方便。種種因縁譬喻言辭。而爲衆生演說諸法。是法皆爲一佛乗故。是諸衆生。從佛聞法。究竟皆得一切種智。舍利弗。現在十方無量百千萬億佛土中。諸佛世尊。多所饒益。安樂衆生。是諸佛。亦以無量無數方便。種種因縁。譬喻言辭。而爲衆生演說諸法。是法皆爲一佛乗故。是諸衆生。從佛聞法。究竟皆得一切種智。舍利弗。是諸佛但教化菩薩。欲以佛之知見示衆生故。欲以佛之知見悟衆生故。欲令衆生入佛之知見故。舍利弗。我今亦復如是。知諸衆生有種種欲。深心所著。隨其本性。以種種因縁。譬喻言辭。方便力。而爲說法。舍利弗。如此。皆爲得一佛乗。一切種智故。舍利弗。十方世界中。尚無二乗。何況有三。舍利弗。諸佛出於五濁惡世。所謂劫濁。煩惱濁。衆生濁。見濁。命濁。如是。舍利弗。劫濁亂時。衆生垢重。慳貪嫉妬。成就諸不善根故。諸佛以方便力。於一佛乗。分别說三。舍利弗。若我弟子。自謂阿羅漢。辟支佛者。不聞不知諸佛如來但教化菩薩事。此非佛弟子。非阿羅漢。非辟支佛。又舍利弗。是諸比丘。比丘尼。自謂已得阿羅漢。是最後身。究竟涅槃。便不復志求阿耨多羅三藐三菩提。當知此輩皆是增上慢人。所以者何。若有比丘實得阿羅漢。若不信此法。無有是處。除佛滅度後。現前無佛。所以者何。佛滅度後。如是等經。受持讀誦解義者。是人難得。若遇餘佛。於此法中。便得決了。舍利弗。汝等當一心信解。受持佛語。諸佛如來。言無虚妄。無有餘乗。唯一佛乗。爾時。世尊欲重宣此義。而說偈言。

比丘比丘尼  有懷增上慢

優婆塞我慢  優婆夷不信

如是四衆等  其數有五千

不自見其過  於戒有缺漏

護惜其瑕玼  是小智已出

衆中之糟糠  佛威德故去

斯人尠福德  不堪受是法

此衆無枝葉  唯有諸貞實

舍利弗善聽  諸佛所得法

無量方便力  而爲衆生說

衆生心所念  種種所行道

若干諸欲性  先世善惡業

佛悉知是已  以諸縁譬喻

言辭方便力  令一切歡喜

或說修多羅  伽陀及本事

本生未曾有  亦說於因縁

譬喻并祇夜  優波提舍經

鈍根樂小法  貪著於生死

於諸無量佛  不行深妙道

衆苦所惱亂  爲是說涅槃

我設是方便  令得入佛慧

未曾說汝等  當得成佛道

所以未曾說  說時未至故

今正是其時  決定說大乗

我此九部法  隨順衆生說

入大乗爲本  以故說是經

有佛子心淨  柔輭亦利根

無量諸佛所  而行深妙道

爲此諸佛子  說是大乗經

我記如是人  來世成佛道

以深心念佛  修持淨戒故

此等聞得佛  大喜充徧身

佛知彼心行  故爲說大乗

聲聞若菩薩  聞我所說法

乃至於一偈  皆成佛無疑

十方佛土中  唯有一乗法

無二亦無三  除佛方便說

但以假名字  引導於衆生

說佛智慧故  諸佛出於世

唯此一事實  餘二則非真

終不以小乗  濟度於衆生

佛自住大乗  如其所得法

定慧力莊嚴  以此度衆生

自證無上道  大乗平等法

若以小乗化  乃至於一人

我則墮慳貪  此事爲不可

若人信歸佛  如來不欺誑

亦無貪嫉意  斷諸法中惡

故佛於十方  而獨無所畏

我以相嚴身  光明照世間

無量衆所尊  爲說實相印

舍利弗當知  我本立誓願

欲令一切衆  如我等無異

如我昔所願  今者已滿足

化一切衆生  皆令入佛道

若我遇衆生  盡教以佛道

無智者錯亂  迷惑不受教

我知此衆生  未曾修善本

堅著於五欲  癡愛故生惱

以諸欲因縁  墜墮三惡道

輪廻六趣中  備受諸苦毒

受胎之微形  世世常增長

薄德少福人  衆苦所逼迫

入邪見稠林  若有若無等

依止此諸見  具足六十二

深著虚妄法  堅受不可捨

我慢自矜髙  謟曲心不實

於千萬億劫  不聞佛名字

亦不聞正法  如是人難度

是故舍利弗  我爲設方便

說諸盡苦道  示之以涅槃

我雖說涅槃  是亦非真滅

諸法從本來  常自寂滅相

佛子行道已  來世得作佛

我有方便力  開示三乗法

一切諸世尊  皆說一乗道

今此諸大衆  皆應除疑惑

諸佛語無異  唯一無二乗

過去無數劫  無量滅度佛

百千萬億種  其數不可量

如是諸世尊  種種縁譬喻

無數方便力  演說諸法相

是諸世尊等  皆說一乗法

化無量衆生  令入於佛道

又諸大聖主  知一切世間

天人羣生類  深心之所欲

更以異方便  助顯第一義

若有衆生類  值諸過去佛

若聞法布施  或持戒忍辱

精進禪智等  種種修福慧

如是諸人等  皆已成佛道

諸佛滅度後  若人善輭心

如是諸衆生  皆已成佛道

諸佛滅度已  供養舍利者

起萬億種塔  金銀及玻瓈

硨磲與碼碯  [^玫瑰]瑠璃珠

清淨廣嚴飾  莊校於諸塔

或有起石廟  栴檀及沈水

木[^櫁]并餘材  甎瓦泥土等

若於曠野中  積土成佛廟

乃至童子戲  聚沙爲佛塔

如是諸人等  皆已成佛道

若人爲佛故  建立諸形像

刻雕成衆相  皆已成佛道

或以七寶成  [^鍮鉐]赤白銅

白[^鑞]及鉛錫  鐵木及與泥

或以膠漆布  嚴飾作佛像

如是諸人等  皆已成佛道

彩畫作佛像  百福莊嚴相

自作若使人  皆已成佛道

乃至童子戲  若草木及筆

或以指爪甲  而畫作佛像

如是諸人等  漸漸積功德

具足大悲心  皆已成佛道

但化諸菩薩  度脫無量衆

若人於塔廟  寶像及畫像

以華香旛蓋  敬心而供養

若使人作樂  擊鼓吹角貝

簫笛琴箜篌  琵琶鐃銅鈸

如是衆妙音  盡持以供養

或以歡喜心  歌唄頌佛德

乃至一小音  皆已成佛道

若人散亂心  乃至以一華

供養於畫像  漸見無數佛

或有人禮拜  或復但合掌

乃至舉一手  或復小低頭

以此供養像  漸見無量佛

自成無上道  廣度無數衆

入無餘涅槃  如薪盡火滅

若人散亂心  入於塔廟中

一稱南無佛  皆已成佛道

於諸過去佛  在世或滅後

若有聞是法  皆已成佛道

未來諸世尊  其數無有量

是諸如來等  亦方便說法

一切諸如來  以無量方便

度脫諸衆生  入佛無漏智

若有聞法者  無一不成佛

諸佛本誓願  我所行佛道

普欲令衆生  亦同得此道

未來世諸佛  雖說百千億

無數諸法門  其實爲一乗

諸佛兩足尊  知法常無性

佛種從縁起  是故說一乗

是法住法位  世間相常住

於道場知已  導師方便說

天人所供養  現在十方佛

其數如恒沙  出現於世間

安隱衆生故  亦說如是法

知第一寂滅  以方便力故

雖示種種道  其實爲佛乗

知衆生諸行  深心之所念

過去所習業  欲性精進力

及諸根利鈍  以種種因縁

譬喻亦言辭  隨應方便說

今我亦如是  安隱衆生故

以種種法門  宣示於佛道

我以智慧力  知衆生性欲

方便說諸法  皆令得歡喜

舍利弗當知  我以佛眼觀

見六道衆生  貧窮無福慧

入生死險道  相續苦不斷

深著於五欲  如犛牛愛尾

以貪愛自蔽  盲瞑無所見

不求大勢佛  及與斷苦法

深入諸邪見  以苦欲捨苦

爲是衆生故  而起大悲心

我始坐道場  觀樹亦經行

於三七日中  思惟如是事

我所得智慧  微妙最第一

衆生諸根鈍  著樂癡所盲

如斯之等類  云何而可度

爾時諸梵王  及諸天帝釋

護世四天王  及大自在天

并餘諸天衆  眷屬百千萬

恭敬合掌禮  請我轉法輪

我即自思惟  若但讚佛乗

衆生没在苦  不能信是法

破法不信故  墜於三惡道

我寧不說法  疾入於涅槃

尋念過去佛  所行方便力

我今所得道  亦應說三乗

作是思惟時  十方佛皆現

梵音慰喻我  善哉釋迦文

第一之導師  得是無上法

隨諸一切佛  而用方便力

我等亦皆得  最妙第一法

爲諸衆生類  分别說三乗

少智樂小法  不自信作佛

是故以方便  分别說諸果

雖復說三乗  但爲教菩薩

舍利弗當知  我聞聖師子

深淨微妙音  稱南無諸佛

復作如是念  我出濁惡世

如諸佛所說  我亦隨順行

思惟是事已  即趣波羅柰

諸法寂滅相  不可以言宣

以方便力故  爲五比丘說

是名轉法輪  便有涅槃音

及以阿羅漢  法僧差别名

從久遠劫來  讚示涅槃法

生死苦永盡  我常如是說

舍利弗當知  我見佛子等

志求佛道者  無量千萬億

咸以恭敬心  皆來至佛所

曾從諸佛聞  方便所說法

我即作是念  如來所以出

爲說佛慧故  今正是其時

舍利弗當知  鈍根小智人

著相憍慢者  不能信是法

今我喜無畏  於諸菩薩中

正直捨方便  但說無上道

菩薩聞是法  疑網皆已除

千二百羅漢  悉亦當作佛

如三世諸佛  說法之儀式

我今亦如是  說無分别法

諸佛興出世  懸遠值遇難

正使出于世  說是法復難

無量無數劫  聞是法亦難

能聽是法者  斯人亦復難

譬如優曇花  一切皆愛樂

天人所希有  時時乃一出

聞法歡喜讚  乃至發一言

則爲已供養  一切三世佛

是人甚希有  過於優曇花

汝等勿有疑  我爲諸法王

普告諸大衆  但以一乗道

教化諸菩薩  無聲聞弟子

汝等舍利弗  聲聞及菩薩

當知是妙法  諸佛之祕要

以五濁惡世  但樂著諸欲

如是等衆生  終不求佛道

當來世惡人  聞佛說一乗

迷惑不信受  破法墮惡道

有慚愧清淨  志求佛道者

當爲如是等  廣讚一乗道

舍利弗當知  諸佛法如是

以萬億方便  隨宜而說法

其不習學者  不能曉了此

汝等既已知  諸佛世之師

隨宜方便事  無復諸疑惑

心生大歡喜  自知當作佛

妙法蓮華經卷第一

音釋

[^阿㝹樓䭾]: 梵語也此云如意阿音遏㝹乃侯切䭾唐賀切

[^摩訶拘絺羅]: 梵語也此云大膝絺丑知切

[^欄楯]: 欄落千切楯食閏切檻也

[^捶打]: 捶之累切打都挺切捶打杖擊也

[^玫瑰]: 玫莫杯切瑰胡魁切玫瑰火齊珠也

[^櫁]: 亡質切香木也

[^鍮鉐]: 鍮託侯切鉐常隻切

[^鑞]: 盧合切錫也
