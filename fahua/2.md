# 妙法蓮華經卷第二

> 姚秦三藏法師鳩摩羅什奉 詔譯

## 譬喻品第三

爾時。舍利弗踊躍歡喜。即起合掌。瞻仰尊顔。而白佛言。今從世尊聞此法音。心懐踊躍。得未曾有。所以者何。我昔從佛聞如是法。見諸菩薩受記作佛。而我等不預斯事。甚自感傷。失於如來無量知見。世尊。我常獨處山林樹下。若坐若行。每作是念。我等同入法性。云何如來以小乗法而見濟度。是我等咎。非世尊也。所以者何。若我等待說所因。成就阿耨多羅三藐三菩提者。必以大乗而得度脫。然我等不解方便隨宜所說。初聞佛法。遇便信受。思惟取證。世尊。我從昔來。終日竟夜。每自剋責。而今從佛聞所未聞未曾有法。斷諸疑悔。身意泰然。快得安隱。今日乃知真是佛子。從佛口生。從法化生。得佛法分。爾時。舍利弗欲重宣此義。而說偈言。 

我聞是法音 得所未曾有

心懐大歡喜 疑網皆已除

昔來蒙佛教 不失於大乗

佛音甚希有 能除衆生惱

我已得漏盡 聞亦除憂惱

我處於山谷 或在林樹下

若坐若經行 常思惟是事

嗚呼深自責 云何而自欺

我等亦佛子 同入無漏法

不能於未來 演說無上道

金色三十二 十力諸解脫

同共一法中 而不得此事

八十種妙好 十八不共法

如是等功德 而我皆已失

我獨經行時 見佛在大衆

名聞滿十方 廣饒益衆生

自惟失此利 我爲自欺誑

我常於日夜 每思惟是事

欲以問世尊 爲失爲不失

我常見世尊 稱讚諸菩薩

以是於日夜 籌量如此事

今聞佛音聲 隨宜而說法

無漏難思議 令衆至道場

我本著邪見 爲諸梵志師

世尊知我心 拔邪說涅槃

我悉除邪見 於空法得證

爾時心自謂 得至於滅度

而今乃自覺 非是實滅度

若得作佛時 具三十二相

天人夜叉衆 龍神等恭敬

是時乃可謂 永盡滅無餘

佛於大衆中 說我當作佛

聞如是法音 疑悔悉已除

初聞佛所說 心中大驚疑

將非魔作佛 惱亂我心耶

佛以種種縁 譬喻巧言說

其心安如海 我聞疑網斷

佛說過去世 無量滅度佛

安住方便中 亦皆說是法

現在未來佛 其數無有量

亦以諸方便 演說如是法

如今者世尊 從生及出家

得道轉法輪 亦以方便說

世尊說實道 波旬無此事

以是我定知 非是魔作佛

我墮疑網故 謂是魔所爲

聞佛柔輭音 深遠甚微妙

演暢清淨法 我心大歡喜

疑悔永已盡 安住實智中

我定當作佛 爲天人所敬

轉無上法輪  教化諸菩薩

爾時。佛告舍利弗。吾今於天。人。沙門。婆羅門等大衆中說。我昔曾於二萬億佛所。爲無上道故。常教化汝。汝亦長夜隨我受學。我以方便引導汝故。生我法中。舍利弗。我昔教汝志願佛道。汝今悉忘。而便自謂已得滅度。我今還欲令汝憶念本願所行道故。爲諸聲聞說是大乗經。名妙法蓮華。教菩薩法。佛所護念。舍利弗。汝於未來世過無量無邊不可思議劫。供養若干千萬億佛。奉持正法。具足菩薩所行之道。當得作佛。號曰華光如來。應供。正徧知。明行足。善逝。世間解。無上士。調御丈夫。天人師。佛。世尊。國名離垢。其土平正。清淨嚴飾。安隱豐樂。天人熾盛。瑠璃爲地。有八交道。黃金爲繩。以界其側。其傍各有七寶行樹。常有華果。華光如來。亦以三乗教化衆生。舍利弗。彼佛出時。雖非惡世。以本願故。說三乗法。其劫名大寶莊嚴。何故名曰大寶莊嚴。其國中以菩薩爲大寶故。彼諸菩薩無量無邊。不可思議。筭數譬喻所不能及。非佛智力。無能知者。若欲行時。寶華承足。此諸菩薩非初發意。皆久植德本。於無量百千萬億佛所。淨修梵行。恒爲諸佛之所稱歎。常修佛慧。具大神通。善知一切諸法之門。質直無僞。志念堅固。如是菩薩。充滿其國。舍利弗。華光佛壽十二小劫。除爲王子未作佛時。其國人民。壽八小劫。華光如來。過十二小劫。授堅滿菩薩阿耨多羅三藐三菩提記。告諸比丘。是堅滿菩薩。次當作佛。號曰華足安行。多陀阿伽度阿羅訶三藐三佛陀。其佛國土。亦復如是。舍利弗。是華光佛滅度之後。正法住世。三十二小劫。像法住世。亦三十二小劫。爾時世尊。欲重宣此義。而說偈言。 

舍利弗來世 成佛普智尊

號名曰華光 當度無量衆

供養無數佛 具足菩薩行

十力等功德 證於無上道

過無量劫已 劫名大寶嚴

世界名離垢 清淨無瑕穢

以瑠璃爲地 金繩界其道

七寶雜色樹 常有華果實

彼國諸菩薩 志念常堅固

神通波羅蜜 皆已悉具足

於無數佛所 善學菩薩道

如是等大士 華光佛所化

佛爲王子時 棄國捨世榮

於最末後身 出家成佛道

華光佛住世 壽十二小劫

其國人民衆 壽命八小劫

佛滅度之後 正法住於世

三十二小劫 廣度諸衆生

正法滅盡已 像法三十二

舍利廣流布 天人普供養

華光佛所爲 其事皆如是

其兩足聖尊 最勝無倫匹

彼即是汝身  宜應自欣慶

爾時。四部衆比丘。比丘尼。優婆塞。優婆夷。天。龍。夜叉。乾闥婆。阿修羅。迦樓羅。緊那羅。摩睺羅伽等大衆。見舍利弗於佛前受阿耨多羅三藐三菩提記。心大歡喜。踊躍無量。各各脫身所著上衣。以供養佛。釋提桓因。梵天王等。與無數天子。亦以天妙衣。天曼陀羅華。摩訶曼陀羅華等。供養於佛。所散天衣。住虚空中。而自廻轉。諸天伎樂。百千萬種。於虚空中。一時俱作。雨衆天華。而作是言。佛昔於波羅柰。初轉法輪。今乃復轉無上最大法輪。爾時。諸天子欲重宣此義。而說偈言。 

昔於波羅柰 轉四諦法輪

分别說諸法 五衆之生滅

今復轉最妙 無上大法輪

是法甚深奥 少有能信者

我等從昔來 數聞世尊說

未曾聞如是 深妙之上法

世尊說是法 我等皆隨喜

大智舍利弗 今得受尊記

我等亦如是 必當得作佛

於一切世間 最尊無有上

佛道叵思議 方便隨宜說

我所有福業 今世若過世

及見佛功德  盡迴向佛道

爾時。舍利弗白佛言。世尊。我今無復疑悔。親於佛前。得受阿耨多羅三藐三菩提記。是諸千二百心自在者。昔住學地。佛常教化言。我法能離生老病死。究竟涅槃。是學無學人。亦各自以離我見及有無見等。謂得涅槃。而今於世尊前。聞所未聞。皆墮疑惑。善哉。世尊。願爲四衆說其因縁。令離疑悔。爾時。佛告舍利弗。我先不言。諸佛世尊以種種因縁。譬喻言辭。方便說法。皆爲阿耨多羅三藐三菩提耶。是諸所說。皆爲化菩薩故。然舍利弗。今當復以譬喻更明此義。諸有智者。以譬喻得解。舍利弗。若國邑聚落有大長者。其年衰邁。財富無量。多有田宅及諸僮僕。其家廣大。唯有一門。多諸人衆。一百。二百。乃至五百人。止住其中。堂閣朽故。牆壁[^隤落]。柱根腐敗。梁棟傾危。周帀俱時[^欻]然火起。焚焼舍宅。長者諸子。若十。二十。或至三十。在此宅中。長者見是大火。從四面起。即大驚怖。而作是念。我雖能於此所焼之門。安隱得出。而諸子等。於火宅内。樂著嬉戲。不覺不知。不驚不怖。火來逼身。苦痛切己。心不厭患。無求出意。舍利弗。是長者作是思惟。我身手有力。當以衣裓。若以几案。從舍出之。復更思惟。是舍唯有一門。而復陿小。諸子幼稚。未有所識。戀著戲處。或當墮落。爲火所焼。我當爲說怖畏之事。此舍已焼。宜時疾出。無令爲火之所焼害。作是念已。如所思惟。具告諸子。汝等速出。父雖憐愍。善言誘喻。而諸子等樂著嬉戲。不肯信受。不驚不畏。了無出心。亦復不知何者是火。何者爲舍。云何爲失。但東西走戲。視父而已。爾時。長者即作是念。此舍已爲大火所焼。我及諸子若不時出。必爲所焚。我今當設方便。令諸子等得免斯害。父知諸子。先心各有所好種種珍玩竒異之物。情必樂著。而告之言。汝等所可玩好。希有難得。汝若不取。後必憂悔。如此種種羊車。鹿車。牛車。今在門外。可以遊戲。汝等於此火宅。宜速出來。隨汝所欲。皆當與汝。爾時。諸子聞父所說珍玩之物。適其願故。心各勇銳。互相推排。競共馳走。爭出火宅。是時。長者見諸子等安隱得出。皆於四衢道中。露地而坐。無復障礙。其心泰然。歡喜踊躍。時諸子等各白父言。父先所許玩好之具。羊車。鹿車。牛車。願時賜與。舍利弗。爾時長者。各賜諸子。等一大車。其車髙廣。衆寶莊校。周帀欄楯。四面懸鈴。又於其上張設[^幰]蓋。亦以珍竒雜寶而嚴飾之。寶繩交絡。垂諸華纓。重敷婉筵。安置丹枕。駕以白牛。膚色充潔。形體姝好。有大筋力。行歩平正。其疾如風。又多僕從而侍衛之。所以者何。是大長者財富無量。種種諸藏。悉皆充溢。而作是念。我財物無極。不應以下劣小車與諸子等。今此幼童皆是吾子。愛無偏黨。我有如是七寶大車。其數無量。應當等心。各各與之。不宜差别。所以者何。以我此物。周給一國。猶尚不匱。何況諸子。是時諸子各乗大車。得未曾有。非本所望。舍利弗。於汝意云何。是長者等與諸子珍寶大車。寧有虚妄不。舍利弗言。不也。世尊。是長者但令諸子得免火難。全其軀命。非爲虚妄。何以故。若全身命。便爲已得玩好之具。況復方便。於彼火宅而拔濟之。世尊。若是長者乃至不與最小一車。猶不虚妄。何以故。是長者先作是意。我以方便令子得出。以是因縁。無虚妄也。何況長者自知財富無量。欲饒益諸子。等與大車。佛告舍利弗。善哉。善哉。如汝所言。舍利弗。如來亦復如是。則爲一切世間之父。於諸怖畏。衰惱。憂患。無明闇蔽。永盡無餘。而悉成就無量知見。力無所畏。有大神力及智慧力。具足方便智慧波羅蜜。大慈大悲。常無懈惓。恒求善事。利益一切。而生三界朽故火宅。爲度衆生。生老病死。憂悲苦惱。愚癡闇蔽。三毒之火。教化令得阿耨多羅三藐三菩提。見諸衆生。爲生老病死憂悲苦惱之所焼煮。亦以五欲財利故。受種種苦。又以貪著追求故。現受衆苦。後受地獄。畜生。餓鬼之苦。若生天上及在人間。貧窮困苦。愛别離苦。冤憎㑹苦。如是等種種諸苦。衆生没在其中。歡喜遊戲。不覺不知。不驚不怖。亦不生厭。不求解脫。於此三界火宅。東西馳走。雖遭大苦。不以爲患。舍利弗。佛見此已。便作是念。我爲衆生之父。應拔其苦難。與無量無邊佛智慧樂。令其遊戲。舍利弗。如來復作是念。若我但以神力及智慧力。捨於方便。爲諸衆生讚如來知見。力無所畏者。衆生不能以是得度。所以者何。是諸衆生。未免生老病死憂悲苦惱。而爲三界火宅所焼。何由能解佛之智慧。舍利弗。如彼長者。雖復身手有力而不用之。但以殷勤方便。勉濟諸子火宅之難。然後各與珍寶大車。如來亦復如是。雖有力無所畏而不用之。但以智慧方便。於三界火宅拔濟衆生。爲說三乗。聲聞。辟支佛。佛乗。而作是言。汝等莫得樂住三界火宅。勿貪麤弊色聲香味觸也。若貪著生愛。則爲所焼。汝速出三界。當得三乗。聲聞。辟支佛。佛乗。我今爲汝保任此事。終不虚也。汝等但當勤修精進。如來以是方便。誘進衆生。復作是言。汝等當知此三乗法。皆是聖所稱歎。自在無繫。無所依求。乗是三乗。以無漏根。力。覺。道。禪定。解脫。三昧等。而自娯樂。便得無量安隱快樂。舍利弗。若有衆生。内有智性。從佛世尊聞法信受。殷勤精進。欲速出三界。自求涅槃。是名聲聞乗。如彼諸子。爲求羊車出於火宅。若有衆生。從佛世尊聞法信受。殷勤精進。求自然慧。樂獨善寂。深知諸法因縁。是名辟支佛乗。如彼諸子。爲求鹿車出於火宅。若有衆生。從佛世尊聞法信受。勤修精進。求一切智。佛智。自然智。無師智。如來知見。力。無所畏。愍念安樂無量衆生。利益天人。度脫一切。是名大乗菩薩。求此乗故。名爲摩訶薩。如彼諸子。爲求牛車出於火宅。舍利弗。如彼長者。見諸子等安隱得出火宅。到無畏處。自惟財富無量。等以大車而賜諸子。如來亦復如是。爲一切衆生之父。若見無量億千衆生。以佛教門。出三界苦。怖畏險道。得涅槃樂。如來爾時。便作是念。我有無量無邊智慧。力。無畏等諸佛法藏。是諸衆生皆是我子。等與大乗。不令有人獨得滅度。皆以如來滅度而滅度之。是諸衆生脫三界者。悉與諸佛禪定解脫等娯樂之具。皆是一相一種。聖所稱歎。能生淨妙第一之樂。舍利弗。如彼長者。初以三車誘引諸子。然後但與大車。寶物莊嚴。安隱第一。然彼長者無虚妄之咎。如來亦復如是。無有虚妄。初說三乗引導衆生。然後但以大乗而度脫之。何以故。如來有無量智慧。力。無所畏諸法之藏。能與一切衆生大乗之法。但不盡能受。舍利弗。以是因縁。當知諸佛方便力故。於一佛乗。分别說三。佛欲重宣此義。而說偈言。 

譬如長者 有一大宅

其宅久故 而復頓弊

堂舍髙危 柱根摧朽

梁棟傾斜 基陛隤毀

牆壁圮坼 泥塗[^阤]落

覆[^苫]亂墜 [^椽梠]差脫

周障屈曲 雜穢充徧

有五百人 止住其中

[^鴟梟][^鵰鷲] 烏鵲鳩鴿

蚖蛇[^蝮蠍] 蜈蚣[^蚰蜒]

守宮百足 鼬貍[^鼷䑕]

諸惡蟲輩 交横馳走

屎尿臭處 不淨流溢

[^蜣蜋]諸蟲 而集其上

狐狼野干 咀嚼踐踏

[^嚌齧]死屍 骨肉狼藉

由是羣狗 競來搏撮

飢羸慞惶 處處求食

闘諍[^摣掣] [^啀喍][^嘷吠]

其舍恐怖 變狀如是

處處皆有 魑魅魍魎

夜叉惡鬼 食噉人肉

毒蟲之屬 諸惡禽獸

孚乳産生 各自藏護

夜叉競來 爭取食之

食之既飽 惡心轉熾

闘諍之聲 甚可怖畏

鳩槃茶鬼 蹲踞土埵

或時離地 一尺二尺

徃返遊行 縱逸嬉戲

捉狗兩足 撲令失聲

以脚加頸 怖狗自樂

復有諸鬼 其身長大

躶形黑瘦 常住其中

發大惡聲 呌呼求食

復有諸鬼 其咽如針

復有諸鬼 首如牛頭

或食人肉 或復噉狗

頭髮髼亂 殘害兇險

飢渇所逼 呌喚馳走

夜叉餓鬼 諸惡鳥獸

飢急四向 窺看䆫牖

如是諸難 恐畏無量

是朽故宅 屬于一人

其人近出 未久之間

於後舍宅 忽然火起

四面一時 其燄俱熾

棟梁椽柱 爆聲震裂

摧折墮落 牆壁崩倒

諸鬼神等 揚聲大呌

[^鵰鷲]諸鳥 鳩槃茶等

周慞惶怖 不能自出

惡獸毒蟲 藏竄孔穴

毗舍闍鬼 亦住其中

薄福德故 爲火所逼

共相殘害 飲血噉肉

野干之屬 並已前死

諸大惡獸 競來食噉

臭煙[^熢㶿] 四面充塞

蜈蚣[^蚰蜒] 毒蛇之類

爲火所焼 爭走出穴

鳩槃茶鬼 隨取而食

又諸餓鬼 頭上火然

飢渇熱惱 周慞悶走

其宅如是 甚可怖畏

毒害火災 衆難非一

是時宅主 在門外立

聞有人言 汝諸子等

先因遊戲 來入此宅

稚小無知 歡娯樂著

長者聞已 驚入火宅

方宜救濟 令無焼害

告喻諸子 說衆患難

惡鬼毒蟲 災火蔓延

衆苦次第 相續不絶

毒蛇蚖蝮 及諸夜叉

鳩槃茶鬼 野干狐狗

[^鵰鷲][^鴟梟] 百足之屬

飢渇惱急 甚可怖畏

此苦難處 況復大火

諸子無知 雖聞父誨

猶故樂著 嬉戲不已

是時長者 而作是念

諸子如此 益我愁惱

今此舍宅 無一可樂

而諸子等 耽湎嬉戲

不受我教 將爲火害

即便思惟 設諸方便

告諸子等 我有種種

珍玩之具 妙寶好車

羊車鹿車 大牛之車

今在門外 汝等出來

吾爲汝等 造作此車

隨意所樂 可以遊戲

諸子聞說 如此諸車

即時奔競 馳走而出

到於空地 離諸苦難

長者見子 得出火宅

住於四衢 坐師子座

而自慶言 我今快樂

此諸子等 生育甚難

愚小無知 而入險宅

多諸毒蟲 魑魅可畏

大火猛燄 四面俱起

而此諸子 貪樂嬉戲

我已救之 令得脫難

是故諸人 我今快樂

爾時諸子 知父安坐

皆詣父所 而白父言

願賜我等 三種寶車

如前所許 諸子出來

當以三車 隨汝所欲

今正是時 唯垂給與

長者大富 庫藏衆多

金銀瑠璃 硨磲碼碯

以衆寶物 造諸大車

莊校嚴飾 周帀欄楯

四面懸鈴 金繩交絡

真珠羅網 張施其上

金華諸瓔 處處垂下

衆綵雜飾 周帀圍繞

柔輭繒纊 以爲茵褥

上妙細㲲 價直千億

鮮白淨潔 以覆其上

有大白牛 肥壯多力

形體姝好 以駕寶車

多諸儐從 而侍衛之

以是妙車 等賜諸子

諸子是時 歡喜踊躍

乗是寶車 遊於四方

嬉戲快樂 自在無礙

告舍利弗 我亦如是

衆聖中尊 世間之父

一切衆生 皆是吾子

深著世樂 無有慧心

三界無安 猶如火宅

衆苦充滿 甚可怖畏

常有生老 病死憂患

如是等火 熾然不息

如來已離 三界火宅

寂然閑居 安處林野

今此三界 皆是我有

其中衆生 悉是吾子

而今此處 多諸患難

唯我一人 能爲救護

雖復教詔 而不信受

於諸欲染 貪著深故

以是方便 爲說三乗

令諸衆生 知三界苦

開示演說 出世間道

是諸子等 若心決定

具足三明 及六神通

有得縁覺 不退菩薩

汝舍利弗 我爲衆生

以此譬喻 說一佛乗

汝等若能 信受是語

一切皆當 得成佛道

是乗微妙 清淨第一

於諸世間 爲無有上

佛所悅可 一切衆生

所應稱讚 供養禮拜

無量億千 諸力解脫

禪定智慧 及佛餘法

得如是乗 令諸子等

日夜劫數 常得遊戲

與諸菩薩 及聲聞衆

乗此寶乗 直至道場

以是因縁 十方諦求

更無餘乗 除佛方便

告舍利弗 汝諸人等

皆是吾子 我則是父

汝等累劫 衆苦所焼

我皆濟拔 令出三界

我雖先說 汝等滅度

但盡生死 而實不滅

今所應作 唯佛智慧

若有菩薩 於是衆中

能一心聽 諸佛實法

諸佛世尊 雖以方便

所化衆生 皆是菩薩

若人小智 深著愛欲

爲此等故 說於苦諦

衆生心喜 得未曾有

佛說苦諦 真實無異

若有衆生 不知苦本

深著苦因 不能暫捨

爲是等故 方便說道

諸苦所因 貪欲爲本

若滅貪欲 無所依止

滅盡諸苦 名第三諦

爲滅諦故 修行於道

離諸苦縛 名得解脫

是人於何 而得解脫

但離虚妄 名爲解脫

其實未得 一切解脫

佛說是人 未實滅度

斯人未得 無上道故

我意不欲 令至滅度

我爲法王 於法自在

安隱衆生 故現於世

汝舍利弗 我此法印

爲欲利益 世間故說

在所遊方 勿妄宣傳

若有聞者 隨喜頂受

當知是人 阿惟越致

若有信受 此經法者

是人已曾 見過去佛

恭敬供養 亦聞是法

若人有能 信汝所說

則爲見我 亦見於汝

及比丘僧 并諸菩薩

斯法華經 爲深智說

淺識聞之 迷惑不解

一切聲聞 及辟支佛

於此經中 力所不及

汝舍利弗 尚於此經

以信得入 況餘聲聞

其餘聲聞 信佛語故

隨順此經 非己智分

又舍利弗 憍慢懈怠

計我見者 莫說此經

凡夫淺識 深著五欲

聞不能解 亦勿爲說

若人不信 毀謗此經

則斷一切 世間佛種

或復顰蹙 而懐疑惑

汝當聽法 此人罪報

若佛在世 若滅度後

其有誹謗 如斯經典

見有讀誦 書持經者

輕賤憎嫉 而懐結恨

此人罪報 汝今復聽

其人命終 入阿鼻獄

具足一劫 劫盡更生

如是展轉 至無數劫

從地獄出 當墮畜生

若狗野干 其形[^枯瘦]

[^黧黮]疥癩 人所觸嬈

又復爲人 之所惡賤

常困飢渇 骨肉枯竭

生受楚毒 死被瓦石

斷佛種故 受斯罪報

若作馲駝 或生驢中

身常負重 加諸杖捶

但念水草 餘無所知

謗斯經故 獲罪如是

有作野干 來入聚落

身體疥癩 又無一目

爲諸童子 之所打擲

受諸苦痛 或時致死

於此死已 更受[^蟒]身

其形長大 五百由旬

聾[^騃]無足 宛轉腹行

爲諸小蟲 之所咂食

晝夜受苦 無有休息

謗斯經故 獲罪如是

若得爲人 諸根闇鈍

矬陋[^攣躄] 盲聾背傴

有所言說 人不信受

口氣常臭 鬼魅所著

貧窮下賤 爲人所使

多病痟瘦 無所依怙

雖親附人 人不在意

若有所得 尋復忘失

若修醫道 順方治病

更增他疾 或復致死

若自有病 無人救療

設服良藥 而復增劇

若他反逆 抄劫竊盜

如是等罪 横罹其殃

如斯罪人 永不見佛

衆聖之王 說法教化

如斯罪人 常生難處

狂聾心亂 永不聞法

於無數劫 如恒河沙

生輒聾瘂 諸根不具

常處地獄 如遊園觀

在餘惡道 如己舍宅

駝驢豬狗 是其行處

謗斯經故 獲罪如是

若得爲人 聾盲瘖瘂

貧窮諸衰 以自莊嚴

水腫乾痟 疥癩癰疽

如是等病 以爲衣服

身常臭處 垢穢不淨

深著我見 增益瞋恚

婬欲熾盛 不擇禽獸

謗斯經故 獲罪如是

告舍利弗 謗斯經者

若說其罪 窮劫不盡

以是因縁 我故語汝

無智人中 莫說此經

若有利根 智慧明了

多聞強識 求佛道者

如是之人 乃可爲說

若人曾見 億百千佛

植諸善本 深心堅固

如是之人 乃可爲說

若人精進 常修慈心

不惜身命 乃可爲說

若人恭敬 無有異心

離諸凡愚 獨處山澤

如是之人 乃可爲說

又舍利弗 若見有人

捨惡知識 親近善友

如是之人 乃可爲說

若見佛子 持戒清潔

如淨明珠 求大乗經

如是之人 乃可爲說

若人無瞋 質直柔輭

常愍一切 恭敬諸佛

如是之人 乃可爲說

復有佛子 於大衆中

以清淨心 種種因縁

譬喻言辭 說法無礙

如是之人 乃可爲說

若有比丘 爲一切智

四方求法 合掌頂受

但樂受持 大乗經典

乃至不受 餘經一偈

如是之人 乃可爲說

如人至心 求佛舍利

如是求經 得已頂受

其人不復 志求餘經

亦未曾念 外道典籍

如是之人 乃可爲說

告舍利弗 我說是相

求佛道者 窮劫不盡

如是等人 則能信解

汝當爲說 妙法華經

## 信解品第四 

爾時。慧命須菩提。摩訶迦旃延。摩訶迦葉。摩訶目揵連。從佛所聞未曾有法。世尊授舍利弗阿耨多羅三藐三菩提記。發希有心。歡喜踊躍。即從座起。整衣服。偏袒右肩。右膝著地。一心合掌。曲躬恭敬。瞻仰尊顔。而白佛言。我等居僧之首。年并朽邁。自謂已得涅槃。無所堪任。不復進求阿耨多羅三藐三菩提。世尊徃昔說法既久。我時在座。身體疲懈。但念空。無相。無作。於菩薩法。遊戲神通。淨佛國土。成就衆生。心不喜樂。所以者何。世尊令我等。出於三界。得涅槃證。又今我等。年已朽邁。於佛教化菩薩阿耨多羅三藐三菩提。不生一念好樂之心。我等今於佛前。聞授聲聞阿耨多羅三藐三菩提記。心甚歡喜。得未曾有。不謂於今。忽然得聞希有之法。深自慶幸。獲大善利。無量珍寶。不求自得。世尊。我等今者。樂說譬喻。以明斯義。譬若有人。年既幼稚。捨父逃逝。久住他國。或十。二十。至五十歲。年既長大。加復窮困。馳騁四方。以求衣食。漸漸遊行。遇向本國。其父先來。求子不得。中止一城。其家大富。財寶無量。金。銀。瑠璃。珊瑚。琥珀。玻瓈珠等。其諸倉庫。悉皆盈溢。多有僮僕。臣佐吏民。象馬車乗。牛羊無數。出入息利。乃徧他國。商估賈客亦甚衆多。時貧窮子。遊諸聚落。經歷國邑。遂到其父所止之城。父每念子。與子離别五十餘年。而未曾向人說如此事。但自思惟。心懐悔恨。自念老朽。多有財物。金銀珍寶。倉庫盈溢。無有子息。一旦終没。財物散失。無所委付。是以殷勤。每憶其子。復作是念。我若得子。委付財物。坦然快樂。無復憂慮。世尊。爾時。窮子傭賃展轉。遇到父舍。住立門側。遥見其父踞師子牀。寶几承足。諸婆羅門。刹利。居士。皆恭敬圍繞。以真珠瓔珞。價直千萬。莊嚴其身。吏民僮僕。手執白拂。侍立左右。覆以寶帳。垂諸華旛。香水灑地。散衆名華。羅列寶物。[^出内]取與。有如是等種種嚴飾。威德特尊。窮子見父有大力勢。即懐恐怖。悔來至此。竊作是念。此或是王。或是王等。非我傭力得物之處。不如徃至貧里。肆力有地。衣食易得。若久住此。或見逼迫。強使我作。作是念已。疾走而去。時富長者。於師子座。見子便識。心大歡喜。即作是念。我財物庫藏。今有所付。我常思念此子。無由見之。而忽自來。甚適我願。我雖年朽。猶故貪惜。即遣傍人。急追將還。爾時。使者疾走徃捉。窮子驚愕。稱怨大喚。我不相犯。何爲見捉。使者執之愈急。強牽將還。于時窮子自念無罪。而被囚執。此必定死。轉更惶怖。悶絶躃地。父遥見之。而語使言。不須此人。勿強將來。以冷水灑面。令得醒悟。莫復與語。所以者何。父知其子。志意下劣。自知豪貴。爲子所難。審知是子。而以方便。不語他人。云是我子。使者語之。我今放汝。隨意所趣。窮子歡喜。得未曾有。從地而起。徃至貧里。以求衣食。爾時。長者將欲誘引其子。而設方便。宻遣二人。形色憔悴。無威德者。汝可詣彼。徐語窮子。此有作處。倍與汝直。窮子若許。將來使作。若言欲何所作。便可語之。雇汝除糞。我等二人。亦共汝作。時二使人。即求窮子。既已得之。具陳上事。爾時。窮子先取其價。尋與除糞。其父見子。愍而怪之。又以他日。於䆫牖中。遥見子身。羸瘦憔悴。糞土塵坌。汙穢不淨。即脫瓔珞。細輭上服。嚴飾之具。更著麤弊垢膩之衣。塵土坌身。右手執持除糞之器。狀有所畏。語諸作人。汝等勤作。勿得懈息。以方便故。得近其子。後復告言。咄。男子。汝常此作。勿復餘去。當加汝價。諸有所須。盆器米麵鹽醋之屬。莫自疑難。亦有老弊使人。須者相給。好自安意。我如汝父。勿復憂慮。所以者何。我年老大。而汝少壯。汝常作時。無有欺。怠。瞋。恨。怨言。都不見汝有此諸惡。如餘作人。自今已後。如所生子。即時長者更與作字。名之爲兒。爾時。窮子雖欣此遇。猶故自謂客作賤人。由是之故。於二十年中。常令除糞。過是已後。心相體信。入出無難。然其所止。猶在本處。世尊。爾時長者有疾。自知將死不久。語窮子言。我今多有金銀珍寶。倉庫盈溢。其中多少。所應取與。汝悉知之。我心如是。當體此意。所以者何。今我與汝。便爲不異。宜加用心。無令漏失。爾時。窮子即受教勑。領知衆物。金銀珍寶。及諸庫藏。而無希取一餐之意。然其所止。故在本處。下劣之心。亦未能捨。復經少時。父知子意漸以通泰。成就大志。自鄙先心。臨欲終時。而命其子。并㑹親族。國王。大臣。刹利。居士。皆悉已集。即自宣言。諸君當知。此是我子。我之所生。於某城中。捨吾逃走。[^竛竮]辛苦五十餘年。其本字某。我名某甲。昔在本城懐憂推覓。忽於此間遇㑹得之。此實我子。我實其父。今我所有一切財物。皆是子有。先所出内是子所知。世尊。是時窮子聞父此言。即大歡喜。得未曾有。而作是念。我本無心有所希求。今此寶藏自然而至。世尊。大富長者則是如來。我等皆似佛子。如來常說。我等爲子。世尊。我等以三苦故。於生死中。受諸熱惱。迷惑無知。樂著小法。今日。世尊令我等思惟。蠲除諸法戲論之糞。我等於中。勤加精進。得至涅槃一日之價。既得此已。心大歡喜。自以爲足。便自謂言。於佛法中勤精進故。所得弘多。然世尊先知我等。心著弊欲。樂於小法。便見縱捨。不爲分别。汝等當有如來知見寶藏之分。世尊以方便力。說如來智慧。我等從佛得涅槃一日之價。以爲大得。於此大乗。無有志求。我等又因如來智慧。爲諸菩薩開示演說。而自於此無有志願。所以者何。佛知我等心樂小法。以方便力。隨我等說。而我等不知真是佛子。今我等方知。世尊於佛智慧。無所吝惜。所以者何。我等昔來真是佛子。而但樂小法。若我等有樂大之心。佛則爲我說大乗法。於此經中。唯說一乗。而昔於菩薩前。毀訾聲聞樂小法者。然佛實以大乗教化。是故我等。說本無心有所希求。今法王大寶自然而至。如佛子所應得者皆已得之。爾時。摩訶迦葉欲重宣此義。而說偈言。 

我等今日 聞佛音教

歡喜踊躍 得未曾有

佛說聲聞 當得作佛

無上寶聚 不求自得

譬如童子 幼稚無識

捨父逃逝 遠到他土

周流諸國 五十餘年

其父憂念 四方推求

求之既疲 頓止一城

造立舍宅 五欲自娯

其家巨富 多諸金銀

硨磲碼碯 真珠瑠璃

象馬牛羊 輦輿車乗

田業僮僕 人民衆多

出入息利 乃徧他國

商估賈人 無處不有

千萬億衆 圍繞恭敬

常爲王者 之所愛念

羣臣豪族 皆共宗重

以諸縁故 徃來者衆

豪富如是 有大力勢

而年朽邁 益憂念子

夙夜惟念 死時將至

癡子捨我 五十餘年

庫藏諸物 當如之何

爾時窮子 求索衣食

從邑至邑 從國至國

或有所得 或無所得

飢餓羸瘦 體生瘡癬

漸次經歷 到父住城

傭賃展轉 遂至父舍

爾時長者 於其門内

施大寶帳 處師子座

眷屬圍繞 諸人侍衛

或有計筭 金銀寶物

出内財産 注記券䟽

窮子見父 豪貴尊嚴

謂是國王 若國王等

驚怖自怪 何故至此

覆自念言 我若久住

或見逼迫 強驅使作

思惟是已 馳走而去

借問貧里 欲徃傭作

長者是時 在師子座

遥見其子 默而識之

即勑使者 追捉將來

窮子驚喚 迷悶躃地

是人執我 必當見殺

何用衣食 使我至此

長者知子 愚癡狹劣

不信我言 不信是父

即以方便 更遣餘人

眇目矬陋 無威德者

汝可語之 云當相雇

除諸糞穢 倍與汝價

窮子聞之 歡喜隨來

爲除糞穢 淨諸房舍

長者於牖 常見其子

念子愚劣 樂爲鄙事

於是長者 著弊垢衣

執除糞器 徃到子所

方便附近 語令勤作

既益汝價 并塗足油

飲食充足 薦席厚煖

如是苦言 汝當勤作

又以輭語 若如我子

長者有智 漸令入出

經二十年 執作家事

示其金銀 真珠玻瓈

諸物出入 皆使令知

猶處門外 止宿草庵

自念貧事 我無此物

父知子心 漸已曠大

欲與財物 即聚親族

國王大臣 刹利居士

於此大衆 說是我子

捨我他行 經五十歲

自見子來 已二十年

昔於某城 而失是子

周行求索 遂來至此

凡我所有 舍宅人民

悉以付之 恣其所用

子念昔貧 志意下劣

今於父所 大獲珍寶

并及舍宅 一切財物

甚大歡喜 得未曾有

佛亦如是 知我樂小

未曾說言 汝等作佛

而說我等 得諸無漏

成就小乗 聲聞弟子

佛敕我等 說最上道

修習此者 當得成佛

我承佛教 爲大菩薩

以諸因縁 種種譬喻

若干言辭 說無上道

諸佛子等 從我聞法

日夜思惟 精勤修習

是時諸佛 即授其記

汝於來世 當得作佛

一切諸佛 祕藏之法

但爲菩薩 演其實事

而不爲我 說斯真要

如彼窮子 得近其父

雖知諸物 心不希取

我等雖說 佛法寶藏

自無志願 亦復如是

我等内滅 自謂爲足

唯了此事 更無餘事

我等若聞 淨佛國土

教化衆生 都無欣樂

所以者何 一切諸法

皆悉空寂 無生無滅

無大無小 無漏無爲

如是思惟 不生喜樂

我等長夜 於佛智慧

無貪無著 無復志願

而自於法 謂是究竟

我等長夜 修習空法

得脫三界 苦惱之患

住最後身 有餘涅槃

佛所教化 得道不虚

則爲已得 報佛之恩

我等雖爲 諸佛子等

說菩薩法 以求佛道

而於是法 永無願樂

導師見捨 觀我心故

初不勸進 說有實利

如富長者 知子志劣

以方便力 柔伏其心

然後乃付 一切財物

佛亦如是 現希有事

知樂小者 以方便力

調伏其心 乃教大智

我等今日 得未曾有

非先所望 而今自得

如彼窮子 得無量寶

世尊我今 得道得果

於無漏法 得清淨眼

我等長夜 持佛淨戒

始於今日 得其果報

法王法中 久修梵行

今得無漏 無上大果

我等今者 真是聲聞

以佛道聲 令一切聞

我等今者 真阿羅漢

於諸世間 天人魔梵

普於其中 應受供養

世尊大恩 以希有事

憐愍教化 利益我等

無量億劫 誰能報者

手足供給 頭頂禮敬

一切供養 皆不能報

若以頂戴 兩肩荷負

於恒沙劫 盡心恭敬

又以美饍 無量寶衣

及諸卧具 種種湯藥

牛頭栴檀 及諸珍寶

以起塔廟 寶衣布地

如斯等事 以用供養

於恒沙劫 亦不能報

諸佛希有 無量無邊

不可思議 大神通力

無漏無爲 諸法之王

能爲下劣 忍于斯事

取相凡夫 隨宜爲說

諸佛於法 得最自在

知諸衆生 種種欲樂

及其志力 隨所堪任

以無量喻 而爲說法

隨諸衆生 宿世善根

又知成熟 未成熟者

種種籌量 分别知已

於一乗道  隨宜說三
 

妙法蓮華經卷第二

音釋
 
[^隤落]: 隤杜回切墜也

[^欻]: 許勿切忽也

[^幰]: 許偃切張繒曰幰

[^阤]: 丈爾切壞也

[^苫]: 舒瞻切編茅也

[^椽梠]: 椽直癴切桷也梠力舉切楣也

[^鴟梟]: 鴟赤脂切梟古尭切鴟梟怪鳥也

[^鵰鷲]: 鵰都聊切鷲音就鵰鷲大鷙鳥也

[^蝮蠍]: 蝮房六切蠍許竭切蝮蠍毒蟲也

[^蚰蜒]: 蚰以周切蜒以然切蚰蜒蜈蚣也

[^鼷䑕]: 鼷胡雞切鼷䑕小䑕也

[^蜣蜋]: 蜣去羊切蜋吕張切蜣蜋食糞蟲也

[^嚌齧]: 嚌才詣切甞也齧五結切噬也

[^摣掣]: 摣側加切又取也掣昌列切牽也

[^啀喍]: 啀五皆切喍士皆切啀喍犬相拒聲也

[^嘷吠]: 嘷胡刀切吠符廢切

[^熢㶿]: 熢薄紅切㶿蒲没切熢㶿烟盛貌

[^枯瘦]: 枯苦骨切頰枯也瘦所祐切

[^黧黮]: 黧郎奚切黮吐敢切黧黮斑黑也

[^蟒]: 莫朗切大蛇也

[^騃]: 五駭切癡也

[^攣躄]: 攣吕員切拘也躄必益切足不能行也

[^竛竮]: 竛郎丁切竮普丁切孤獨貌

[^出内]: 出尺僞切内與納同
